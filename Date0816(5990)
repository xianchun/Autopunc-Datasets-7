佛眼禪師之語，侍者道昕所錄。上堂、小參、普說、垂示、垂代、心要、偈頌、頌古，凡八種，蓋數十萬言，其義則一也，所謂佛語心為宗，無門為法門也，單傳直指者也。今圓頂方袍者，孰非求此道？柄拂高座者，孰非傳此法？然謂之直焉而反迂，明焉而反昧。直而不迂，其禪師之言乎；明而不昧，其禪師之道乎。觀其反覆丁寧，輸誠苦口，斯亦勤矣，其意果何為哉？學者可不刳心焉？
夫禪師之說，寔無說無示也，是為真說；聽者之聞也，實無聞無得，是為真聞。真說緒言余論之尚存，真聞至音希聲之常在，不作文字之解，不生紙筆之見者，觀之有暇矣。
師川此敘，足以標牓此錄矣，老朽不可更重說偈言也。具擇法眼人，一一辨取，湖海呂勤云。
佛眼清遠禪師，臨邛李氏子。師初住舒州天寧，開堂日，提刑學士權郡承議燒香度疏與師，接得，示大眾云：天不能蓋，地不能載，漏泄天機，言言堪愛。且道如何是堪愛之言？良久，云：分明記取，舉似作家。遂度與表白，宣罷，師指法座云：古圣道，為法來耶？為床座來耶？我為法來，非為床座。師咄云：是何言歟？便陞座，拈香云：此一瓣香，祝延今上皇帝陛下，伏愿龍圖永固，鳳歷長新；八表稱臣，四維歌化。次拈香云：此一瓣香，奉為提刑學士權郡承議洎闔郡尊官，伏愿嘉聲藹著，善政日新，頻承雨露之恩，坐聽鹽梅之詔。次拈香云：此一瓣香，還知落處麼？欲隱彌露，狂晦愈明。本欲拋擲巖阿，混于沙石，苦為諸人敦逼，不免細說來由，奉為我先蘄州黃梅東山演禪師一爐爇卻，用陪法乳之恩，聊表化儀。雖然恩大難酬，未免拋三放二。遂趺坐。
山谷和尚白槌云：法筵龍象眾，當觀第一義。
師云：觀即不一，一即不觀。第一義門今在何所師云：太阿橫按，截萬機於掌握之中；寶監當臺，現群象於無心之表。有緣即應，故問答以縱橫；不令而行，乃言象而罕測。影響之士，斯何足云？所以佛付佛，祖付祖，更無絲發之異，豈有東西之殊？不立階梯，單傳是事，若非靈根頓悟，大用現前，未免業惑海深，妄塵自隔。
遂拈起拂子示眾云：還見麼？若見，見個什麼？若見個拂子，正是凡夫；若言不見，此是拂子。如何說不見底道理？道人到此須是忖量，不可輕心取於流轉，誠非小事，實在悟明。所以圣人得此事，莫不統三界，領四生，號令圣凡，扶顛拯物。大眾！從上諸圣入此門中，各各啟悟勞生，破諸塵妄。記得靈山會上四十九年說不盡，末後分付飲光；少林九年之間，畢竟獨許二祖。爾後光分震旦，道滿寰中。臨濟、德山威行雷電，皆為上祖不了，致令殃及子孫。
遂舉拂子云：大眾！從上許多賢圣，如今總在山僧拂子頭上，各各坐大蓮花，說微妙法，交光相羅，如寶絲網。還信得及麼？若信得及，山僧出世一期之事已得周圓；其或未然，不免自通消息去也。十字路頭吹玉笛，談云輕日正清秋。久立。
上堂：世尊拈花，迦葉微笑，親切親切，省要省要，眼目定動，料料掉掉。為報先生，莫打之遶。何也？文不加點。下座。
上堂云：達磨未來此土時，須信事元真實；二祖禮三拜而立，不得謾有商量。大眾！何故人到于今，疑情不息？良久，曰：早知燈是火，飯熟已多時。直饒恁麼信得及，猶是錯承當，自余一切何足論之？歸堂。
上堂：奇怪！尋常道：出門便作還鄉計，直至如今計未成。誠哉是言也！豈不見僧問古德：學人欲歸鄉時如何？古德曰：子父母徧身紅爛，臥在荊棘林中，子歸何處？曰：恁麼則不歸也。古德曰：卻須歸去，有個絕糧方子與你。僧曰：便請。古德曰：二時上堂，不得咬破一粒米。大眾！荊棘林中紅爛盡，無路還鄉；二時堂內絕糧方，卻須歸去。所以山僧二十年披云嘯月，未始游方；十來年接物利生，何嘗出世？諸人皆把父母契券，論量祖業田園，就赤水以求珠，珠沈赤水；向荊山而覓玉，玉隱荊山。說道赤水無珠，荊山無玉，是誑謼你；說道赤水有珠，荊山有玉，亦是誑謼你。山僧有時畫方成圓，指南成北。何故如此？蓋為諸人唱還鄉曲子，曲調不圓，熟路難忘，鄉談未改，非指南之不妙也。如何得曲調圓去？豈不見道：平窺紅爛處，暢殺子平生。下座。
上堂，良久，云：山僧今日與諸人同參一個真善知識。便下座。
上堂，僧問：德山入門便棒，臨濟入門便喝，未審師如何接人？
師云：不虧不欠。
進云：便恁麼去時如何？
師云：第一不得垛根。
師復云：光陰倏忽，變化密移，始見望朝，又已念日。諸人還知光陰不變化，日月不遷流麼？快須究取。昔日六祖大師作居士時，隱於廣州法性寺印宗法師席下，遇夜，廊廡間有二僧，風幡競辯，未盡厥理。祖師躡步而謂曰：可容俗士得預高論不？直以非風幡動，仁者心動告之。大眾！只如夜來風起，且道是風動？不是風動？若道不是風動，如此觸簾動戶，簸土揚塵，作麼生不是風動？還斷得出麼？山僧道：也不是風動，也不是幡動，也不是心動。有人識得麼？青山無限好，猶道不如歸。珍重！
上堂：兩岸蘆花一葉舟，涼風深夜月如鉤，絲綸千尺慵拋放，歸到家山即便休。
上堂，舉：僧問趙州：萬法歸一，一歸何處？州云：我在青州作一領布衫重七斤。大眾！至音絕韻，妙曲非聲，通身不掛寸絲，赤體全無忌諱。諸人切莫拈舐指，直須截斷舌頭，放下身心，自然快活。眼若不睡，諸夢自除；心若不異，復名何物？快活！快活！歸堂吃茶。下座。
上堂：若有一人發真歸源，十方虛空悉皆消殞。從前先圣豈不發真歸源？如何十方虛空至今尚在？又云：漚滅空本無，況復諸三有。幻漚既滅，虛空殞無，三有眾生從茲殄悴，四生九類如何得無？又云：清凈本然，云何忽生山河大地？既生山河大地，如何得復清凈本然？既復清凈本然，云何卻見山河大地？大眾！如何即是？良久，曰：水自竹邊流去冷，風從花過來香。好大哥！歸堂。
結夏上堂：揮戈佛日不西流，照徹人間洞九幽，從此安居無一事，休將玄妙掛心頭。
五祖演和尚遷化，遺書至，上堂：昨朝六月二十六，無角鐵牛生四足，哮吼一聲人未知，撼動天關并地軸。只履又西歸，唱罷胡家曲，可憐末後太分明，無限清聲遍溪谷。我先師出世四十余年，於舒、蘄二郡，四坐巨剎，垂慈苦口，接物利生，未嘗少暇。於二十五日早，陞座告眾，至晚凈發歸方丈。二十六日早，安然長往。自始及末，從初至終，盡善盡美，真善知識，清遠忝承提訓，痛傷可量。古人道：將此深心奉塵剎，是則名為報佛恩。昔日大梅遷化上堂，聞鼯鼠聲乃云：即此物，非他物，汝善護持，吾當逝矣。我先師上堂告眾云：富嫌千口少，貧恨一身多。以今校古，絲毫無差。諸人還知大梅、東山二老子去處麼？若知得，則不辜負先師；若也未知，有寒暑兮促人壽，有鬼神兮妒人福。下座。
上堂，卓拄杖一下，喝一喝，云：棒喝齊施古佛宗，三玄三要絕狐蹤。白云消散青山在，明月蘆花對蓼紅。又卓拄杖一下，喝一喝，下座。
解夏上堂：以一粒芥子擊修羅窟，於中宴坐九旬。振六鐶錫杖，登須彌盧，直上安居三月。倚長松而自誓，臨綠水以經行。周游井邑則動止蕭蕭，依處叢林則威儀濟濟，豈論城隍聚落？寧分勝地寶坊？心月孤圓，神珠炳煥，六門虛靜，萬法咸如。如此護生，豈有生之可護？如此持律，豈有律而可持？囊內蠟人，通身雪冷，誠堪慶賀，喜何如哉！
吳居士為師龍門創坦然庵，請上堂：凈名居士在家人，不二門深入者親，一鉢上方香積飯，寥寥千古轉通津。大眾！維摩法力，居士神通，斷妙喜世界，來于此中，持香積佛飯，悉飽眾會，三萬二千師子座，本爾莊嚴；十方三世諸如來，現前證據。看他作一場佛事，真個希奇，皆不思議之功勳，自心之神力者也。
公明居士，希風摩詰，接跡龐公，大省幻身，久趍正覺，愿延瓶錫，修建庵宇，遂爾來此，聚集禪徒。記得昔日臨濟栽松次，黃檗問云：深山栽許多松作什麼？濟云：一與山門作境致，二與後人作標牓。道了，以鋤頭打地兩下。檗云：吾宗到子，大行于世。大眾！臨濟所栽者松，可謂根盤沙界，葉覆彌盧，三賢十圣為憩息之方，諸佛祖師為作止之地。故得後代子孫昌盛，永茂宗枝，自古及今，綿綿不斷。如今眾中若有一員禪客出來道：深山用起庵作什麼？山僧也只向伊道：一與山門作境致，二與後人作標牓。且道與他古人相去多少？大眾！一與山門作境致，見者頓超無學地；二與後人作標牓，凡圣悟迷皆一樣。若是叢林向上關，有人踏著喜無量。下座。
上堂：少室無言語，曹溪有消息，可憐門大開，而人不能入。蒼龍得云雨，猛虎生羽翼，但解自承當，何勞問知識？
上堂，僧問：劫火洞然，大千俱壞，未審此個壞不壞？
師云：黑漆桶黃金色。
進云：請師答話。
師云：閑言語。
師復云：古人道：我有時揚眉瞬目，有時不揚眉瞬目，有時揚眉瞬目是，有時揚眉瞬目不是。如今人不委得了，便別作解會說道：得底人道是也得，不是也得。問伊：作麼生是得底人？便道：他分上不說得與不得，得也好，不得也好。乃長噓一聲曰：有什麼共語處？只如古人道恁麼也不得，不恁麼也不得，恁麼不恁麼總不得，又作麼生？他便道：此是拂跡語，拂你屋老爺老娘。又問伊：此是拂跡語，不拂跡語如何？便道：恁麼也得，不恁麼也得，恁麼不恁麼總得。此喚作實頭語，實你屋老爺老娘。
師復吁兩聲曰：有什麼共語處？夫為衲僧，須作衲僧說話，你等合作麼生？莫道龍門不肯我，埋沒我，心行我，壓良我。龍門恁麼，是要你到？不要你到？也須子細看詳好。珍重！
上堂：總記不得，天花滿裓；縱有千言，不如一默。下座。
上堂：昔玄沙大師示眾云：諸方尋常盡道接物利生，忽遇三種病人，如何接得？患盲者來，拈槌豎拂他又不見；患聾者來，向他說他又不聞；患啞者來，教伊說又說不得。若接此三人不得，佛法無靈驗。
師云：好諸兄弟！還知真實相為處麼？山僧不惜眉毛為諸人說破，只如諸人尋常有雙眼，又何曾見來？有雙耳，又何曾聞來？有片舌，又何曾說來？既無說、無聞、無見，何處有色聲香味來？雖然如是，又能有幾人到者般田地？所以道：木伎機，石女兒，三冬陽氣盛，六月降霜時。有語非干舌，無言切要詞，會我最後句，出世少人知。午齋晨粥無余事，盞茗爐香話道奇。下座。
上堂：普光明殿在人間，凡圣交羅絕往還，若向一塵親得見，毫光照處奉慈顏。
上堂：昔日百丈大智禪師再參馬祖，侍立次，祖舉拂子，丈云：即此用？離此用？祖掛卻拂子，問云：你他後開兩片皮，將何為人？丈取拂子豎起。祖云：即此用？離此用？丈掛拂子於舊處，祖便喝，百丈直得三日耳聾。大眾！說甚三日耳聾，直得龍門打鼓上堂，大眾盡皆云集，僧堂橫吞佛殿，露柱倒掛燈籠，天高地厚，月白風清，雨順風調，河清海晏，饑則共君湌苦菜，渴則與子飲寒泉。直饒天外雨花飛，爭似歸堂吃茶去？下座。
上堂：臺山路上，過客全稀；破竈堂前，感恩無地。雪埋庭柏，冰鎖偃溪。雖在南方火爐頭，不入他家虀甕。看看！臘月三十日，便是孟春猶寒。你等諸人各須努力向前，切忌自生退屈。下座。
上堂：山僧適在寢堂中，法堂上無山僧，寢堂上有山僧；下至法堂，法堂上有山僧，寢堂上無山僧。有則心外有法，無則心法不周。諸上座在衣鉢下，聞打鼓便上法堂，法堂上添得上座，衣鉢下減卻上座。添則成增，減則成滅。滅故落斷，增故落常。行腳人如何得離有離無，離常離斷？生死疑情大難透脫。此是如來清凈心，要宜須決擇，不可等閑。光景遷流，動如飛箭，浮世如此，人生幾何？彼此出家，三界逆旅，竹戶茅堂，孰為其主？冷淡共居，寂寞同住。何故？何新何憂何慮？下座。
行者落發上堂：露柱多年出家，燈籠久已落發，佛殿堅持禁戒，三門近得休歇。大事本來平等，無著清涼滿月，度盡草木叢林，一似陽和齊發。下座。
元日上堂：萬物咸新論故鄉，擡眸元是舊爺娘，先春花發馨香遠，物外山河日月長。
僧問：昔日跋陀尊者問法照大師，未審與今日是同是別？
師云：古之今之。
進云：栽松人老難傳鉢，盧老區區入嶺南。
師云：你試舉古人底看。
進云：廚庫三門，鐘樓佛殿。
師云：恁麼又爭得？
進云：忽遇七手八腳底人來，又作麼生？
師云：截斷腳根道將一句來。
進云：昨日有人從舒州去。
師云：亦是悠悠者。
復舉：僧問百丈：如何是奇特事？丈云：獨坐大雄峰。僧禮拜，丈便打。
師云：錯打人。
僧問德山：如何是奇特事？山云：我宗無語句，亦無一法與人。
師云：猶較些子。
僧問羅山：如何是奇特事？羅山云：道什麼？
師云：成何道理？大眾！古人鉤頭著餌，意在得魚；如今洗腳上船，能有幾個？或若人問龍門：如何是奇特事？山僧向伊道：此去太湖不遠，恁麼說話，有甚奇特？又向伊道：咫尺是棠梨。大眾！還會麼？等閑如不會，須作等閑看。下座。
上堂：身中有生老病死，念上有生住異滅，國土有成住壞空。此十二種事，甚能奇特，凡夫不識，為之漂流；如來出世，指出涅盤妙心，常樂我凈。譬如還丹一粒，點鐵成金；至理一言，轉凡成圣。此十二種只是一法，現定如今歷歷聽法者是，還信得及麼？乃云：月中丹桂偏禁冷，雪寒梅獨放香。下座。
上堂：悟時此事元來易，迷後斯門實大難。處處綠楊堪系馬，家家門口透長安。
上堂：三月初三二月二，不壞假名談大義。眾生役役趁光陰，道流所以為虛棄。二月念九三月一，摩訶般若波羅蜜。假使多聞達古今，歷劫何曾異今日？今日事作麼生？良久，曰：何更今日？
上堂：從上諸圣，見人樂著塵勞，不求出離，遂生憐慜之心，告之曰：你隨聲逐色，名曰狂人。大眾！好言語！慙愧諸圣恁麼道。雖然如是，已是打開布袋，不能折合得，龍門今日倒底傾出，有人得者，永息希求。乃拈拄杖，卓一下，云：豈不是聲？你尋常作麼生隨？又舉起拄杖曰：豈不是色？你尋常作麼生逐？還會麼？若能隨逐元無縛，便是叢林了達人。久立。
浴佛上堂：如來妙色身，真實難藏覆，不掛本來衣，豈著娘生袴？無憂樹下降生時，南北東西行七步。行七步，度盡眾生無所度。今晨四月初八，我佛如來降生之日，天下精藍煎湯浴佛。佛則從諸人浴，且道如何是佛？要知麼？佛名如來，常在不滅。有人見得，山僧更不忉忉；若無人見得，山僧重說偈言：昨日如來垂法雨，今朝法雨洗如來。了然一味無差別，云外青山朵朵開。欲報如來深恩，殿上重新浴過。下座。
結夏上堂：龍門結夏勝諸方，大地山河為舉揚。若向九旬參得透，更無佛法可商量。
上堂：萬古長空，一朝風月。古人恁麼告報，大好言詮，豈可以一朝風月昧卻萬古長空？豈可以萬古長空不明一朝風月？此是廣大深法，自在之宗，若也明得，何處更有一絲頭剩法來？久立。
上堂：三日不相見，莫作舊時看，山僧近來非昔人也。天是天，地是地，山是山，水是水，僧是僧，俗是俗，別也，非昔人也。有人問：未審已前如何？山僧往時天是天，地是地，山是山，水是水，僧是僧，俗是俗，所以迷情擁蔽，翳障心源。如今別也，或有人出來道：某甲亦如和尚，天是天，地是地，山是山，水是水，僧是僧，俗是俗，還得否？不可，直是未在。還有揀辨得麼？若揀得，是上座道眼圓明；若揀不得，絲竹喧天船上樂，綺羅照水岸邊人。珍重！
上堂，僧問：道遠乎哉？觸事而真。如何是道？
師云：頂上八尺五。
進云：未審此理如何？
師云：方圓七八寸。
進云：向上一路還許學人會也無？
師云：不論向上向下，卻許你會。
進云：恁麼則當處出生，隨處滅盡。
師云：多少人恁麼錯會。
進云：作家宗師，天然有在。便禮拜。
師云：未曾與上座共行在。
師復云：親切中直是親切，省要中直是省要。還會得麼？諸人盡是發志探玄，意求出離，山僧這終不拈今舉古，取是舍非，惑亂諸人。你若不來，山僧也無可得說；你若上來，山僧不免在你身上割一塊子似與你，還知痛癢麼？忽然知得，可謂親切也；若不知來由，便道者一塊子那得來？得恁麼香，得恁麼臭，得恁麼生，得恁麼熟，還委得麼？不離當處常湛然，覓即知君不可見。珍重！
上堂：了知一，萬事畢，釋迦彌勒欣今日。但得心安是處安，無災無難無今昔。要知佛法根源，記取五月初一。下座。
端午上堂：今日端午，世間人釘桃符，書門閫，使萬邪不窺其戶，百鬼不入其門。世間人又使針燒灸，采藥登山，使萬病不干其體，疫癘不入其身。遂失聲叫曰：阿！阿！盡大地人燒破皮肉，教山僧受無限苦痛。昔楚大夫以忠言不用，沈于湘江。後人哀之，以竹筒盛飯，系五色絲祭之，風俗至今流傳不斷。遂嘔吐數聲，曰：世間人吃卻米粽，教老僧脹破肚皮。大眾！別人燒灸，別人吃物，為什麼龍門長老受痛受飽？未能情忘緣慮，事出見聞，於此門中遂為戲論。豈不見先圣有言曰：懷州牛吃禾，益州馬肚脹。天下覓醫人，灸豬左膊上。何也？遠走不如近匍匐。久立。
上堂：入得龍門事事奇，聞聲見色不思議。山青水綠緣何事？盡是諸人力使之。
上堂，卓拄杖云：還構得麼？莫道今日猶較些子，直須向無摸索處傾湫倒岳構得始得。山僧恁麼道，可殺不識好惡。雖然如是，直饒你構得，我更問你：從前殺盜婬妄罪，飲酒食肉罪，教什麼人還？又卓拄杖云：金剛作丑，佛受香油。
東山和尚忌晨上堂：先師當年末後句，與人皮下挑出刺。譬如六月日中冰，銷熔處處皆相似。後來聽響各流傳，更加一二與三四。個中孰是無耳人，明見去來不生死？先師老和尚，某奉侍日久，多蒙苦口提撕，追遠之誠，何可忘也？聊設小供，諸人且道先師還來也無？若道來，入滅十余年，如何見得來底道理？若道不來，又用設齋作什麼？道來也有詨訛，道不來也有詨訛。若為得無詨訛去？還知得麼？三個渾侖鐵餕餡，一雙無縫木饅頭。久立。
上堂：大眾！或有人喚上座，上座便應，設使不應，心中也須領覽。今時學人便道：應底是也，領覽底是也。若如此會，便是入地獄漢子。是即且置，且道面前是阿誰喚你？是有人喚耶？是無人喚耶？還裁斷得麼？若是有人喚，山精鬼魅喚你時，天魔外道喚你時，如何辨白？若道無人喚你，又不聾不騃，如何得無人喚？者個是十二時中生死路頭事，諸人明得麼？有人喚，生迷亂；無人喚，遭系絆。若能行，生死斷，萬兩金，終不換。下座。
解夏上堂：毘目仙人執善財手，頓見過去微塵諸佛；及其放手，宛然依舊。龍門長老領諸大眾，爰於此地結足安居；及其解夏，宛然依舊。善財依舊處，微塵諸佛含攝有歸；大眾依舊處，三月九旬斂收無迹。還會麼？毛端藏剎海，芥子納須彌，不離見聞緣，超然登十地。四生六道，即心自性；三涂八難，普現色身。居華藏海之中，住不思議之內。如斯之旨，乃吾輩之常分耳，還信得及麼？
上堂：今日七月二十，解夏來又是五日也。你禪僧家盡道：我會也。且道今日是七月二十？不是七月二十？或若當此一問，於佛法中如何只對？有底師僧道：你何不問本分事？者個是世間日月。大眾！那個是世間日月，又豈有不管底法？又有師僧道：不動世間一星子，就上便明取恁麼事。今日七月二十也，大眾！那是不動底一星子？得安樂底人，終不作者般去就。山僧問你：今日是七月二十？不是七月二十？有人明得麼？古人云：世間事明不得，佛法大遠在。者若分疏不上，一切處礙塞殺人。還知麼？大火聚中難著手，清涼地內易安身。久立。
上堂，舉：僧問云居：如何是道中人？對云：如死人手。道中人相見時如何？對云：如死人眼。大眾！作麼生是如死人手？師拈拄杖云：不執捉。怎生是如死人眼？師擘開眼云：不照燭。你諸人好會取。只如前日送亡僧，山僧道：一隊死漢送個活漢。有人會恁麼說話麼？怎生是一隊死漢？師云：移身不移步。怎生是一個活漢？師云：萬機俱不到。後生兄弟，初秋夏末，何不哮吼一聲，壁立千仞，令我知道？你是個人，向活中明取死句，死中明取活句。若不然者，求生不得生，求死不得死，吃辛苦也直須哮吼一聲。下座。
上堂，僧問：道在慵開口，詩成自點頭時如何？師點頭數下。
僧云：今日得遇也。
師云：莫亂開口。
師復云：諸人每日行千行萬，不是不到，何故卻不分曉？只為信之不及。若信得及，則不行而到也。十方世界事，不待思量，一時曉了得。諸人每日說千說萬，不是說不到，何故卻不分曉？亦是信之不及。若也信得及，則實無所說也。三世如來所說之法，不待思量，一時曉了得。大眾！還到恁麼田地也未？我此宗門，只論證悟，不論會解。若是為生死底人，須求親證。若是人我參學之人，恥為不會，須求覓解會，到處覓相似語句，遞相印證，滅胡種族，已後胡亂教壞人家男女，我此門中都無是事。還知麼？聾人也唱胡笳曲，好惡高低自不聞。
上堂：世人盡道路行難，本分真金入火看，煉去煉來金體凈，一槌打作玉欄干。
請化主上堂：一竿一笠一蓑衣，急水灘頭下釣絲，鉤上錦鱗容易得，蘆花深處月明歸。
舉：古人問三尊宿：二龍爭珠，誰是得者？一云：得即失。一云：老僧只管看。一云：誰是不得者？
師曰：得即失，著忙作什麼？老僧只管看，看濟什麼事？末後一則語，誰是不得者，若人會得，祖師言句，一大藏教，自然不疑去。還明得麼？誰是不得者？非取亦非舍，馬載驢馱時，便是歸來也。下座。
上堂：打動龍門鼓，喚起鐵餕餡，請君一咬破，山僧豈相賺？先師曾得力，滋味今不減。若也不柰何，好個鐵餕餡。
上堂，舉：長沙和尚云：我若一向舉揚宗教，法堂前草深一丈。誠哉是言也！玄沙和尚云：因汝顛倒知見，方有往來。誠哉是言也！龍門尋常見汝諸人恁麼，所以向汝道不恁麼，你須是不恁麼始得。諸人不恁麼，龍門所以向汝道恁麼，你須是恁麼始得。諸人道恁麼不恁麼，龍門所以道非恁麼非不恁麼，你須是非恁麼非不恁麼始得。諸人非恁麼非不恁麼，龍門所以道恁麼不恁麼，你須恁麼不恁麼始得。
大眾！情亡智現，病去藥除，豈不是個脫灑衲僧？龍門尋常還有一句子到諸人分上麼？不見僧問馬大師：離四句，絕百非，請師直指西來意。大師云：我今日無心情，汝去問取智藏。僧問智藏，藏云：今日頭疼，汝去問取海兄。僧又去問海，海云：我到者卻不會。僧舉似馬大師，師云：藏頭白，海頭黑。大眾！說白道黑，理甚分明。諸人還見馬大師麼？久立，也太無端。
上堂云：若論此事，如中秋夜望圓月相似，凈無云翳，人皆見之，南閻浮提無所不照。諸人各在他鄉異井，各有父母家山，你道彼中還有麼？山川溪谷，迥絕無人到處，彼中還有麼？又爭得無來人，各自謂得見是月。然此滿月，不此方來，不彼方去。若此方來，彼則無也；若彼方去，此何故見之？四維上下亦復如是。所以道：并安千器，千器皆圓；一道澄江，一月孤瑩。昔有人指月問南泉和尚：何時得恁麼去？南泉曰：王老師二十年前亦曾恁麼來。
大眾！向你道此事無你卜度處，無你名邈處。如今禪和家盡道我會得也。什麼處是照不著？且問你照得著底事，上座前生自何趣中來？此身沒後復生何處？作天耶？人耶？地獄耶？餓鬼耶？作畜生耶？若不委知，空然有此語，要作何用？
馬大師一日翫月次，二三弟子侍座，大師曰：正當恁麼時如何？西堂曰：大好供養。百丈曰：大好修行。南泉拂袖而去。大師曰：經歸藏，禪歸海，唯有普愿獨超物外。看他如斯論量，也大奇怪！大師致此一問，諸大士直得息剠補劓，望作全人，塞壑移峰，貴就平坦。還契得馬大師此一問麼？委悉得麼？良久，曰：幸無偏照處，剛有不明時。
上堂：祖師云：亦莫愛圣憎凡，會得凡夫法，便是圣人法；識得圣人法，即是凡夫法。盡知道凡圣不二，為什麼凡夫漂流，諸圣解脫？又道亦莫拋迷就悟，如今悟底是向來迷底，如今迷底是向來悟底。盡知道迷悟不二，為什麼迷者依前壅塞，悟者依舊惺惺？諸人還辨明得麼？凡圣悟迷如透了，洞然明見本來人。敢問大眾：如何是本來人？尋常師僧家道什麼處不見本來人？驢唇先生豈是泗州大圣？又道渠無面目，甚處逢渠？遠水不救近火。離此二途，如何是本來人？良久，云：設使聞來悟，爭如自得親？下座。
上堂：昔無著和尚游五臺，禮拜文殊，到山下投一寺宿，遇一老僧，只待次，問無著曰：上人自何而來？無著曰：南方來。老僧曰：南方佛法近日如何？無著曰：末法比丘少奉戒律。僧曰：多少眾？著曰：或三百，或五百。著問：和尚此間佛法如何住持？僧曰：凡圣同居，龍蛇混雜。著曰：多少眾？僧曰：前三三，後三三。著不省。遂令童子以琉璃盞點茶度與著，遂問曰：南方還有者個麼？著云：無。曰：既無，將什麼吃茶？著又不省。復令童子送出門外，著觀寺無額，乃問童子：此寺因何無額？童子指背後金剛，著回顧，忽然不見童子，止見身在一林中。
大眾！無著遠遠游五臺，禮拜文殊，及乎親見，要且不識，誠實苦哉！是故明昭和尚頌云：廓周沙界圣伽藍，滿目文殊接話談。言下不知開佛眼，回頭只見翠山巖。雪竇和尚亦有頌云：千峰盤屈色如藍，誰謂文殊是對談？堪笑清涼多少眾？前三三與後三三。大眾！此二頌，通古徹今，美則美矣，要且不見文殊。山僧今為諸人頌出。乃云：青山門外白云飛，綠水溪邊引客歸。莫怪坐來頻勸酒，自從別後見君稀。下座。
上堂，靠拄杖肩上謂眾曰：好笑！好笑！乃呵呵而笑，昨日有兩人共說一件事與山僧，山僧聞得，一夜笑得腸肚痛。又呵呵而笑，大眾要知麼？有一人云：今日是初三，官歷上寫來；村人道是初四，乃村下歷頭。問老僧道：是初三麼？山僧向道：是初三。是官歷麼？山僧云：是官歷。村謂之初四，是村下歷頭麼？山僧云：初四是村下歷頭。其人點頭。
又有一人云：今日是初四，官歷上寫來；村人道是初三，乃村下歷頭。長老如何？山僧向伊道：是初四，初三是村下歷頭。其人點頭。
兩人相見，具說其事。一人云：長老向我道是初三。一人云：長老向我道是初四。兩人遂來見山僧，云：今日是初三？是初四？山僧聞得笑殺。兩人云：長老不要淈，好好分明說。山僧向道：汝自不分明，何處是淈？大眾！會得此意麼？山僧見伊不曉，也不柰何。
眾中禪僧道：長老！如何鳴鼓集眾了，也不說些佛法及祖師西來意，卻理會世間閑日子？此是世人情見。山僧聞了，問伊道：世間有什麼閑日子？又那個是情見？把來看。伊元來不會。見伊不會，更作個頌子舉似伊。頌道：言親事亦親，無偽亦無真。愚俗稱為我，邪徒喚作神。是我何曾我？言神豈是神？人生須特達。乃提拄杖，下禪床曰：丈六紫金身。座前又謂眾曰：也不屈著你。
上堂，僧問：大用現前，不存軌則時如何？
師云：誰信你？僧便喝。
師云：更進一步看。
僧云：幸有一弓三下箭，當機要射不平人。
師云：少年曾決龍蛇陣，潦倒還同稚子歌。僧又喝。
師云：元來只是野狐精。僧禮拜。
師云：何曾大用現前？師復云：古來有一人南泉和尚，諸人還識否？若識得，一生不空過好。南泉和尚莫教見而不識，還識麼？曾有一俗士問曰：弟子家中有片石，也曾坐，也曾臥，如今欲鐫作佛，不知還得否？南泉云：得。莫不得麼？不得。有人明得此旨也無？南泉道得，龍門云好個佛；南泉道不得，龍門云好片石。還見否？是他道弟子家中，作麼生說家？家在什麼處？諸仁者！親從家來，家中何所有？持此一片石，廣大堅且久。靈山曾獻佛，帝釋聊舉手。心中出何物？安樂并長壽。下座。