佛告迦葉：譬如有人見月不現，皆言月沒，而作沒想，而此月性實無沒也。轉現他方，彼處眾生復謂月出，而此月性實無出也。何以故？以須彌山障故不現，其月常生，性無出沒。如來、應供、正遍知亦復如是，出現三千大千世界，或閻浮提示有父母，眾生皆謂生閻浮提，或閻浮提示現涅盤，如來之性實無涅盤，而諸眾生皆謂如來實般涅盤，譬如月沒。善男子！如來之性實無生滅，為化眾生，示有生滅。善男子！如此滿月，余方見半；此方半月，余方見滿。閻浮提人若見月初，皆謂一日，起初月想；見月盛滿，謂十五日，生盛滿想，而此月性實無虧盈，因須彌山而有增減。
善男子！如來亦爾，於閻浮提或現初生，或現涅盤。現始生時，猶如初月，一切皆謂童子初生；行於七步，如二日月；或復示現入於書堂，如三日月；示現出家，如八日月；放大智慧微妙光明，能破無量眾生魔眾，如十五日盛滿之月；或復示現三十二相、八十種好以自莊嚴；而現涅盤，喻如月蝕。如是眾生所見不同，或見半月，或見滿月，或見月蝕，而此月性實無增減侵蝕之者，常是滿月。如來之身亦復如是，是故名為常住不變。
復次，善男子！譬如滿月，一切悉現，在在處處，城邑聚落，山澤水中，若井若池，及諸水器，一切皆現。有諸眾生行百由旬、百千由旬，見月常隨，凡夫愚人妄生憶想，言：我本於城邑屋宅見如是月，今復於此空澤見之，為是本月，為異於本？各作是念：月形大小，或言如鍑口；或言如車輪；或言如四十九由旬，一切皆見月之光明；或見團圓，猶如金盤。是月性一，種種眾生各見異相。
善男子！如來亦爾，出現於世，或有人天而作是念：如來今者在我前住。復有畜生亦生是念：如來今者在我前住。或有聾啞亦見如來有聾啞相。眾生雜類，言音各異，皆謂如來悉同己語，亦各生念：在我舍宅受我供養。或有眾生見如來身廣大無量，或見微小，或有見佛是聲聞像，或復有見為緣覺像。有諸外道復各念言：如來今者在我法中出家學道。或有眾生復作是念：如來今者獨為我故，出現於世。如來實性喻如彼月，即是法身、是無生身，方便之身隨順於世，示現無量本業因緣，在在處處示現有生，猶如彼月，以是義故，如來常住，無有變異。
復次，善男子！如羅睺羅阿修羅王以手遮月，世間諸人咸謂月蝕，阿修羅王實不能蝕，以阿修羅障其明故；是月團圓，無有虧損，但以手障故，使不現。若攝手時，世間咸謂月復還生，皆言是月多受苦惱；假使百千阿修羅王，不能惱之。如來亦爾，示有眾生於如來所生麤惡心、出佛身血、起五逆罪至一闡提，為未來世諸眾生故，如是示現壞僧斷法而作留難；假使無量百千諸魔，不能侵出如來身血。所以者何？如來之身無有血肉、筋脈、骨髓，如來真實，實無惱壞，眾生皆謂法僧毀壞，如來滅盡，而如來性真實無變，無有破壞，隨順世間如是示現。
復次，善男子！如二人斗，若以刀杖傷身出血，雖至於死，不起殺想，如是業相，輕而不重；於如來所本無煞心，雖出身血，是業亦爾，輕而不重。如來如是於未來世為化眾生，示現業報。
復次，善男子！猶如良醫勤教其子醫方根本：此是根藥，此是莖藥，此是色藥，種種相貌，汝當善知。其子敬奉父之所勑，精勤習學，善解諸藥。是醫後時壽盡命終，其子號慕而作是言：父本教我根藥如是、莖藥如是、花藥如是、色相如是。如來亦爾，為化眾生，示現制戒，應當如是受持莫犯。作五逆罪、誹謗正法及一闡提，為未來世起是事者，是故示現。欲令比丘於佛滅後作如是知，此是契經甚深之義，此是戒律輕重之相，此是阿毗曇分別法句，如彼醫子。
復次，善男子！如人見月，六月一蝕，而上諸天須臾之間已見月蝕。何以故？彼天日長，人間短故。善男子！如來亦爾，天人咸謂如來短壽，如彼天人須臾之間頻見月蝕；如來又於須臾之間示現百千萬億涅盤，斷煩惱魔、陰魔、死魔，是故百千萬億天魔悉知如來入般涅盤；又復示現無量百千先業因緣，隨順世間種種性故，示現如是無量無邊不可思議，是故如來常住無變。
復次，善男子！譬如明月，眾生樂見，是故稱月，號為樂見；眾生若有貪、恚、愚癡，則不得稱為樂見也。如來如是，其性純善，清凈無垢，是最可稱為樂見也；樂法眾生視之無厭，惡心之人不憙瞻睹，以是義故，故言如來譬如明月。
復次，善男子！譬如日出，有三時異，謂春、夏、冬：冬日則短，春日處中，夏日極長。如來亦爾，於此三千大千世界為短壽者及諸聲聞示現短壽，斯等見已，咸謂如來壽命短促，喻如冬日；為諸菩薩示現中壽，若至一劫，若減一劫，喻如春日；唯佛睹佛，其壽無量，喻如夏日。
善男子！如來所說方等大乘微密之教，示現世間，雨大法雨。於未來世，若有人能護持是典，開示分別，利益眾生，當知是輩是真菩薩，喻如盛夏，天降甘雨；若有聲聞、緣覺之人聞佛如來微密之教，喻如冬日，多遇冷患；菩薩之人若聞如是微密教誨，如來常住，性無變易，喻如春日，萌芽開敷。而如來性實無長短，為世間故，示現如是，即是諸佛真實法性。
復次，善男子！譬如眾星，晝則不現，而人皆謂晝星滅沒；其實不沒，所以不現，日光映故。如來亦爾，聲聞、緣覺不能得見，猶如世人不見晝星。
復次，善男子！譬如陰闇，日月不現，愚人謂言日月失沒，而是日月實無失沒。如來正法滅盡之時，三寶現沒亦復如是，非為永滅。是故當知如來常住，無有變易。何以故？三寶真性不為諸垢之所染故。
復次，善男子！譬如黑月，彗星夜現，其明炎熾，暫出還沒，眾生見已，生不祥想。諸辟支佛亦復如是，出無佛世，眾生見已，皆謂如來真實滅度，生憂悲想，而如來身實不滅度，如彼日月，無有滅沒。
復次，善男子！譬如日出，眾霧悉除。此大涅盤微妙經典亦復如是，出興於世，若有眾生一經耳者，悉能滅除一切諸惡無間罪業。是大涅盤甚深境界不可思議，善說如來微密之性。以是義故，諸善男子、善女人等應於如來生常住心，無有變易，正法不斷，僧寶不滅。是故應當多修方便，勤學是典，是人不久當得阿耨多羅三藐三菩提。是故此經名為無量功德所成，亦名菩提不可窮盡；以不盡故，故得稱為大般涅盤。有善光故，猶如夏日；身無邊故，名大涅盤。
復次，善男子！如日月光，諸明中最，一切諸明所不能及。大涅盤光亦復如是，於諸契經三昧光明最為殊勝，諸經三昧所有光明所不能及。何以故？大涅盤光能入眾生諸毛孔故，眾生雖無菩提之心，而能為作菩提因緣，是故復名大般涅盤。
迦葉菩薩白佛言：世尊！如佛所說，大涅盤光入於一切眾生毛孔，眾生雖無菩提之心，而能為作菩提因者，是義不然。何以故？世尊！犯四重禁、作五逆人及一闡提，光明入身作菩提因者，如是等輩，與持凈戒、修習諸善有何差別？若無差別，如來何故說四依義？世尊！又如佛言，若有眾生聞大涅盤，一經於耳，則得斷除諸煩惱者，如來云何先說有人沙佛所發菩提心，聞大涅盤，不解其義？若不解義，云何能斷一切煩惱？
佛言：善男子！除一闡提，其余眾生聞是經已，悉皆能作菩提因緣；法聲光明入毛孔者，必定當得阿耨多羅三藐三菩提。何以故？若有人能供養恭敬無量諸佛，方乃得聞大涅盤經；薄福之人則不得聞。所以者何？大德之人乃能得聞如是大事，凡夫下劣則不得聞。何等為大？所謂諸佛甚深秘藏如來性是。以是義故，名為大事。
迦葉菩薩白佛言：世尊！云何未發菩提心者得菩提因？
佛告迦葉：若有聞是大涅盤經，言我不用發菩提心，誹謗正法，是人即於夢中見羅剎像，心中怖懅。羅剎語言：咄！善男子！汝今若不發菩提心，當斷汝命。是人惶怖，覺已即發菩提之心。是人命終，若在三趣及在人天，續復憶念菩提之心，當知是人是大菩薩摩訶薩也。以是義故，是大涅盤威神之力，能令未發菩提心者作菩提因。善男子！是名菩薩發心因緣，非無因緣。以是義故，大乘妙典真佛所說。
復次，善男子！如虛空中興大云雨，注於大地，枯木、石山、高原、堆阜，水所不住，流注下田，陂池悉滿，利益無量一切眾生。是大涅盤微妙經典亦復如是，雨大法雨，普潤眾生，唯一闡提發菩提心，無有是處。
復次，善男子！譬如燋種，雖遇甘雨，百千萬劫終不生芽；芽若生者，無有是處。一闡提輩亦復如是，雖聞如是大般涅盤微妙經典，終不能發菩提心芽；若能發者，無有是處。何以故？是人斷滅一切善根，如彼燋種，不能復生菩提根芽。
復次，善男子！譬如明珠置濁水中，以珠威德，水即為清；投之淤泥，不能令清。是大涅盤微妙經典亦復如是，置余眾生五無間罪、四重禁法濁水之中，猶可澄清，發菩提心；投一闡提淤泥之中，百千萬歲不能令清，起菩提心。何以故？是一闡提滅諸善根，非其器故。假使是人百千萬歲聽受如是大涅盤經，終不能發菩提之心。所以者何？無善心故。
復次，善男子！譬如藥樹名曰藥王，於諸藥中最為殊勝。若和乳酪、若蜜、若酥、若水、若漿、若末、若丸，若以涂瘡、薰身、涂目，若見、若嗅，能滅眾生一切諸病。如是藥樹不作是念：一切眾生若取我根，不應取葉；若取葉者，不應取根；若取身者、不應取皮；若取皮者，不應取身。是樹雖復不生是念，而能除滅一切病苦。善男子！是大涅盤微妙經典亦復如是，能除一切眾生惡業、四波羅夷、五無間罪，若內若外所有諸惡、諸有未發菩提心者，因是則得發菩提心。何以故？是妙經典，諸經中王。如彼藥樹，諸藥中王。若有修習是大涅盤及不修者，若聞有是經典名字，聞已敬信，所有一切煩惱重病皆悉除滅，唯不能令一闡提輩安住阿耨多羅三藐三菩提。如彼妙藥，雖能療愈種種重病，而不能治必死之人。
復次，善男子！如人手瘡，捉持毒藥，毒則隨入；若無瘡者，毒則不入。一闡提輩亦復如是，無菩提因如無瘡者，毒不得入。所謂瘡者，即是無上菩提因緣；毒者，即是第一妙藥；全無瘡者，謂一闡提。
復次，善男子！譬如金剛，無能壞者，悉能破壞一切之物，唯除龜甲及白羊角。是大涅盤微妙經典亦復如是，悉能安止無量眾生於菩提道，唯不能令一闡提輩立菩提因。
復次，善男子！如馬齒草、娑羅翅樹、尼迦羅樹，雖斷枝莖，續生如故，不如多羅，斷已不生。是諸眾生亦復如是，若得聞是大涅盤經，雖犯四禁及五無間，猶故能生菩提因緣。一闡提輩則不如是，雖得聽受是妙經典，而不能生菩提道因。
復次，善男子！如佉陀羅、鎮頭迦樹，斷已不生。一闡提輩亦復如是，雖得聞是大涅盤經，而不能發菩提因緣。復次，善男子！譬如大雨，終不住空。是大涅盤微妙經典亦復如是，普雨法雨，於一闡提則不能住，是一闡提周體密致，猶如金剛，不容外物。
迦葉菩薩白佛言：世尊！如佛說偈：
不見善不作，唯見惡可作，
是處可怖畏，猶如險惡道。
世尊！如是所說，有何等義？
佛言：善男子！不見者，謂不見佛性；善者，即是阿耨多羅三藐三菩提；不作者，所謂不能親近善友；唯見者，見無因果；惡者，謂謗方等大乘經典；可作者，謂一闡提說無方等。以是義故，一闡提輩無心趣向清凈善法。何等善法？謂涅盤也。趣涅盤者，謂能修習賢善之行，而一闡提無賢善行，是故不能趣向涅盤。是處可畏者，謂謗正法。誰應怖畏？所謂智者。何以故？以謗法者，無有善心及方便故。險惡道者，謂諸行也。
迦葉復言：如佛所說：
云何見所作？云何得善法？
何處不怖畏？如王夷坦道。
是義何謂？
佛言：善男子！見所作者，發露諸惡，從生死際所作諸惡悉皆發露，至無至處。以是義故，是處無畏。喻如人王所游正路，其中盜賊悉皆逃走，如是發露一切諸惡，悉滅無余。復次，不見所作者，謂一闡提所作眾惡而不自見，是一闡提憍慢心故，雖多作惡，於是事中初無怖畏。以是義故，不得涅盤，喻如獼猴捉水中月。
善男子！假使一切無量眾生一時成就阿耨多羅三藐三菩提已，此諸如來亦復不見彼一闡提得成菩提。以是義故，名不見所作。又復不見誰之所作，所謂不見如來所作，佛為眾生說有佛性，一闡提輩流轉生死不能知見。以是義故，名為不見如來所作。又一闡提見於如來畢竟涅盤，謂真無常，猶如燈滅，膏油俱盡。何以故？是人惡業不損減故。若有菩薩所作善業回向阿耨多羅三藐三菩提時，一闡提輩雖復毀呰破壞不信，然諸菩薩猶故施與，欲共成就無上之道。何以故？諸佛法爾：
作惡不即受，如乳即成酪，
猶灰覆火上，愚者輕蹈之。
一闡提者，名為無目，是故不見阿羅漢道，如阿羅漢不行生死險惡之道。以無目故，誹謗方等，不欲修習，如阿羅漢勤修慈心，一闡提輩不修方等亦復如是。若人說言：我今不信聲聞經典，信受大乘、讀誦解說，是故我今即是菩薩。一切眾生悉有佛性，以佛性故，眾生身中即有十力、三十二相、八十種好。我之所說不異佛說，汝今與我俱破無量諸惡煩惱，如破水瓶，以破結故，即能得見阿耨多羅三藐三菩提。是人雖作如是演說，其心實不信有佛性，為利養故，隨文而說。如是說者，名為惡人；如是惡人，不速受果，如乳成酪。譬如王使，善能談論，巧於方便，奉命他國，寧喪身命，終不匿王所說言教。智者亦爾，於凡夫中不惜身命，要必宣說大乘方等如來秘藏，一切眾生皆有佛性。
善男子！有一闡提作羅漢像，住於空處，誹謗方等大乘經典，諸凡夫人見已，皆謂真阿羅漢，是大菩薩摩訶薩。是一闡提、惡比丘輩住阿蘭若處，壞阿蘭若法，見他得利，心生嫉妒，作如是言：所有方等大乘經典悉是天魔波旬所說。亦說如來是無常法，毀滅正法，破壞眾僧。復作是言：波旬所說非善順說。作是宣說邪惡之法，是人作惡不即受報，如乳成酪，灰覆火上，愚輕蹈之。如是人者，謂一闡提。是故當知大乘方等微妙經典必定清凈，如摩尼珠投之濁水，水即為清，大乘經典亦復如是。
復次，善男子！譬如蓮花為日所照，無不開敷；一切眾生亦復如是，若得見聞大涅盤日，未發心者皆悉發心為菩提因，是故我說大涅盤光所入毛孔必為妙因。彼一闡提雖有佛性，而為無量罪垢所纏，不能得出，如蠶處繭，以是業緣，不能得生菩提妙因，流轉生死，無有窮已。
復次，善男子！如優鉢羅花、鉢頭摩花、拘物頭華、分陀利華，生淤泥中，而不為彼淤泥所污。若有眾生修大涅盤微妙經典亦復如是，雖有煩惱，終不為彼煩惱所污。何以故？以知如來性相力故。善男子！譬如有國，多清涼風，若觸眾生身諸毛孔，能除一切郁蒸之惱。此大乘典大涅盤經亦復如是，遍入一切眾生毛孔，為作菩提微妙因緣，除一闡提。何以故？非法器故。
復次，善男子！譬如良醫解八種藥，滅一切病，唯不能除阿薩闍病。一切契經、禪定三昧亦復如是，能治一切貪、恚、愚癡諸煩惱病，能拔煩惱毒刺等箭，而不能治犯四重禁、五無間罪。善男子！復有良醫過八種術，能除眾生所有病苦，唯不能治必死之病。是大涅盤大乘經典亦復如是，能除眾生一切煩惱，安住如來清凈妙因，未發心者令得發心，唯除必死一闡提輩。
復次，善男子！譬如良醫，能以妙藥治諸盲人，令見日月、星宿、諸明、一切色像，唯不能治生盲之人。是大乘典大涅盤經亦復如是，能為聲聞、緣覺之人開發慧眼，令其安住無量無邊大乘經典；未發心者，謂犯四禁、五無間罪，悉能令發菩提之心，唯除生盲一闡提輩。
復次，善男子！譬如良醫善解八術，為治眾生一切病苦，種種方藥，隨病與之，所謂吐、下、涂身、灌鼻，若薰、若洗，若丸、若散一切諸藥。而貧愚人不欲服之，良醫愍念，即將是人還其舍宅，強與令服，以藥力故，所患得除。女人產難，兒衣不出，若服此藥，兒衣即出，亦令嬰兒安樂無患。是大乘典大涅盤經亦復如是，所至之處，若至舍宅，能除眾生無量煩惱，犯四重禁、五無間罪，未發心者，悉令發心，除一闡提。
迦葉菩薩白佛言：世尊！犯四重禁及五無間，名極重惡，譬如斷截多羅樹頭，更不復生。是等未發菩提之心，云何能與作菩提因？
佛言：善男子！是諸眾生若於夢中夢墮地獄，受諸苦惱，即生悔心：哀哉！我等自招此罪。若我今得脫是罪者，必定當發菩提之心。我今所見，最是極惡。從是覺已，即知正法，有大果報。如彼嬰兒漸漸長大，常作是念：是醫最良，善解方藥。我本處胎，與我母藥，母以藥故，身得安隱。以是因緣，我命得全。奇哉！我母受大苦惱，滿足十月，懷抱我身，既生之後，推乾去濕，除去不凈、大小便利，乳餔長養，將護我身。以是義故，當報母恩，色養侍衛，隨順供養。犯四重禁及無間罪，臨命終時，念是大乘大涅盤經，雖墮地獄、畜生、餓鬼、天上人中，如是經典亦為是人作菩提因，除一闡提。
復次，善男子！譬如良醫及良醫子，所知深奧，出過諸醫，善知除毒無上咒術，若惡毒蛇、若龍、若蝮，以諸咒術、咒藥令良。以此良藥用涂革屣，以此革屣觸諸毒蟲，毒為之消，唯除一毒，名曰大龍。是大乘典大涅盤經亦復如是，若有眾生犯四重禁、五無間罪，悉能消滅，令住菩提，如藥革屣，能消眾毒；未發心者，能令發心，安住無上菩提之道。是彼大乘大涅盤經威神藥故，令諸眾生生於安樂，唯除大龍一闡提輩。
復次，善男子！譬如有人以雜毒藥用涂大鼓，於眾人中擊令發聲，雖無心欲聞，聞之皆死，唯除一人不橫死者。是大乘典大涅盤經亦復如是，在在處處，諸行眾中有聞聲者，所有貪欲、瞋恚、愚癡悉皆滅盡，其中雖有無心思念，是大涅盤因緣力故，能滅煩惱而結自滅；犯四重禁及五無間聞是經已，亦作無上菩提因緣，漸斷煩惱，除不橫死一闡提輩。
復次，善男子！譬如闇夜，諸所營作，一切皆息，若未訖者，要待日明。學大乘者雖修契經一切諸定，要待大乘大涅盤日聞是如來微密之教，然後乃當造菩提業，安住正法。猶如天雨，潤益增長一切諸種，成就果實，悉除饑饉，多受豐樂。如來秘藏無量法雨亦復如是，悉能除滅八種熱病。是經出世，如彼果實，多所利益安樂一切，能令眾生見如來性。如法花中，八千聲聞得受記莂，成大果實，如秋收冬藏，更無所作。一闡提輩亦復如是，於諸善法無所營作。
復次，善男子！譬如良醫，聞他人子非人所持，尋以妙藥并遣一使，勑語使言：卿持此藥速與彼人，彼人若遇諸惡鬼神，以藥力故，悉當遠去；卿若遲晚，吾當自往，終不令彼枉橫死也。若彼病人得見使者及吾威德，諸苦當除，得安隱樂。是大乘典大涅盤經亦復如是，若比丘、比丘尼、優婆塞、優婆夷及諸外道有能受持如是經典，讀誦通利，復為他人分別廣說，若自書寫，令他書寫，斯等皆為菩提因緣；若犯四禁及五逆罪，若為邪鬼、毒惡所持，聞是經典，所有諸惡悉皆消滅，如見良醫，惡鬼遠去，當知是人是真菩薩摩訶薩也。何以故？暫得聞是大涅盤故，亦以生念如來常故。暫得聞者尚得如是，何況書寫、受持、讀誦。除一闡提，其余皆是菩薩摩訶薩。
復次，善男子！譬如聾人，不聞音聲。一闡提輩亦復如是，雖復欲聽是妙經典而不得聞。所以者何？無因緣故。
復次，善男子！譬如良醫，一切醫方無不通達，兼復廣知無量咒術。是醫見王，作如是言：大王！今者有必死病。其王答言：卿不見我腹內之事，云何而言必有死病？醫即答言：若不見信，應服下藥，既下之後，王自驗之。王不肯服。爾時，良醫以咒術力令王隱處遍生瘡疱，兼復㿃下，蟲血雜出。王見是已，生大怖懅，贊彼良醫：善哉！善哉！卿先所白，吾不用之，今乃知卿於吾此身作大利益。恭敬是醫，猶如父母。是大乘典大涅盤經亦復如是，於諸眾生有欲、無欲，悉能令彼煩惱崩落。是諸眾生乃至夢中夢見是經，恭敬供養，喻如大王恭敬良醫。是大良醫知必死者，終不治之。是大乘典大涅盤經亦復如是，終不能治一闡提輩。
復次，善男子！譬如良醫，善知八種悉能療治一切諸病，唯不能治必死之人。諸佛菩薩亦復如是，悉能救療一切有罪，唯不能治必死之人，一闡提輩。
復次，善男子！譬如良醫，善知八種微妙經術，復能博達過於八種，以己所知先教其子，若水若陸山谷藥草，悉令識知。如是漸漸教八事已，次復教余最上妙術。如來、應供、正遍知亦復如是，先教其子諸比丘等，方便除滅一切煩惱，修學凈身不堅固想，謂水陸山谷。水者，喻身受苦，如水上泡；陸者，喻身不堅，如芭蕉樹；其山谷者，喻煩惱中修無我想。以是義故，身名無我。如來如是於諸弟子漸漸教學九部經法，令善通利，然後教學如來秘藏，為其子故，說如來常。如來如是說大乘典大涅盤經，為諸眾生已發心者及未發心作菩提因，除一闡提。如是，善男子！是大乘典大涅盤經無量無數不可思議，未曾有也，當知即是無上良醫，最尊最勝眾經中王。
復次，善男子！譬如大船，從海此岸至於彼岸，復從彼岸還至此岸。如來正覺亦復如是，乘大涅盤大乘寶船，周旋往返濟渡眾生，在在處處有應度者，悉令得見如來之身。以是義故，如來名曰無上船師。譬如有船則有船師，以有船師，則有眾生渡於大海，如來常住化度眾生亦復如是。
復次，善男子！譬如有人在大海中乘船欲渡，若得順風，須臾之間，則能得過無量由旬；若不得者，雖復久住，經無量歲，不離本處，有時船壞，沒水而死。眾生如是在彼愚癡生死大海乘諸行船，若得值遇大般涅盤猛利之風，則能疾到無上道岸；若不值遇，當久流轉無量生死，或時破壞，墮於地獄、畜生、餓鬼。
復次，善男子！譬如有人不遇風王，久住大海，作是思惟：我等今者必在此死。如是念時，忽遇利風，隨順渡海，復作是言：快哉！是風未曾有也，令我等輩安隱得過大海之難。眾生如是久處愚癡生死大海，困苦窮顇，未遇如是大涅盤風，則應生念：我等必定墮於地獄、畜生、餓鬼。是諸眾生思惟是時，忽遇大乘大涅盤風，隨順吹向入於阿耨多羅三藐三菩提，方知真實，生奇特想，嘆言：快哉！我從昔來未曾見聞如是如來微密之藏。爾乃於是大涅盤經生清凈信。
復次，善男子！如蛇脫皮，為死滅不？
不也，世尊！
善男子！如來亦爾，方便示現棄舍毒身，可言如來無常滅耶？
不也，世尊！如來於此閻浮提中方便舍身，如彼毒蛇舍於故皮，是故如來名為常住。
復次，善男子！譬如金師，得好真金，隨意造作種種諸器。如來亦爾，於二十五有悉能示現種種色身，為化眾生，拔生死故，是故如來名無邊身，雖復示現種種諸身，亦名常住，無有變易。
復次，善男子！如庵羅樹及閻浮樹，一年三變，有時生花，光色敷榮；有時生葉，滋茂蓊郁；有時雕落，狀似枯死。善男子！於意云何，是樹實為枯死不耶？
不也，世尊！
善男子！如來亦爾，於三界中示三種身，有時初生，有時長大，有時涅盤，而如來身實非無常。
迦葉菩薩贊言：善哉！誠如圣教，如來常住，無有變易。
善男子！如來密語甚深難解。譬如大王，告諸群臣：先陀婆來。先陀婆者，一名四實：一者、鹽；二者、器；三者、水；四者、馬。如是四物，共同一名，有智之臣，善知此名。若王洗時，索先陀婆，即便奉水；若王食時，索先陀婆，即便奉鹽；若王食已，欲飲漿時，索先陀婆，即便奉器；若王游時，索先陀婆，即便奉馬。如是智臣，善解大王四種密語。是大乘經亦復如是，有四無常，大乘智臣應當善知。
若佛出世，為眾生說如來涅盤，智臣當知，此是如來為計常者說無常相，欲令比丘修無常想；或復說言正法當滅，智臣應知，此是如來為計樂者說於苦相，欲令比丘多修苦想；或復說言我今病苦，眾僧破壞，智臣當知，此是如來為計我者說無我相，欲令比丘修無我想；或復說言所謂空者，是正解脫，智臣當知，此是如來說正解脫無二十五有，欲令比丘修學空想。以是義故，是正解脫則名為空，亦名不動。謂不動者，是解脫中無有苦故，是故不動。是正解脫為無有相。謂無相者，無有色、聲、香、味、觸等，故名無相。是正解脫常不變易，是解脫中無有無常、熱惱、變易，是故解脫名曰常住不變、清涼。或復說言一切眾生有如來性，智臣當知，此是如來說於常法，欲令比丘修正常法，是諸比丘若能如是隨順學者，當知是人真我弟子，善知如來微密之藏，如彼大王智慧之臣，善知王意。
善男子！如是大王亦有如是密語之法，何況如來而當無耶？善男子！是故如來微密之教難可得知，唯有智者乃能解我甚深佛法，非是世間凡夫品類所能信也。
復次，善男子！如波羅奢樹、迦尼迦樹、阿叔迦樹，值天亢旱，不生花實，及余水陸所生之物，皆悉枯顇，無有潤澤，不能增長，一切諸藥無復勢力。善男子！是大乘典大涅盤經亦復如是，於我滅後，有諸眾生不能恭敬，無有威德。何以故？是諸眾生不知如來微密藏故。所以者何？以是眾生薄福德故。
復次，善男子！如來正法將欲滅盡，爾時多有行惡比丘不知如來微密之藏，嬾隋懈怠，不能讀誦、宣揚、分別如來正法。譬如癡賊，棄舍真寶，擔負草木，不解如來微密藏故，於是經中懈怠不勤。哀哉大險！當來之世甚可怖畏。苦哉！眾生不勤聽受是大乘典大涅盤經，唯諸菩薩摩訶薩等能於是經取真實義，不著文字，隨順不逆，為眾生說。
復次，善男子！如牧牛女為欲賣乳，貪多利故，加二分水，轉賣與余牧牛女人；彼女得已，復加二分，轉復賣與近城女人；彼女得已，復加二分，轉復賣與城中女人；彼女得已，復加二分，詣市賣之。時有一人為子納婦，急須好乳以供賓客，至市欲買，是賣乳者多索價直，是人語言：此乳多水，實不直是，值我今日瞻侍賓客，是故當取。取已還家，煮用作糜，無復乳味，雖無乳味，於苦味中猶勝千倍。何以故？乳之為味，諸味中最。
善男子！我涅盤後，正法未滅，余八十年，爾時是經於閻浮提當廣流布。是時當有諸惡比丘抄略是經，分作多分，能滅正法色香美味。是諸惡人雖復誦讀如是經典，滅除如來深密要義，安置世間莊嚴文飾無義之語，抄前著後，抄後著前，前後著中，中著前後。當知如是諸惡比丘是魔伴侶，受畜一切不凈之物，而言：如來悉聽我畜。如牧牛女多加水乳。諸惡比丘亦復如是，雜以世語，錯定是經，令多眾生不得正說、正寫、正取、尊重贊嘆、供養恭敬。是惡比丘為利養故，不能廣宣流布是經，所可分流，少不足言。如彼牧牛貧窮女人，展轉賣乳，乃至作糜而無乳味。是大乘典大涅盤經亦復如是，展轉薄淡，無有氣味；雖無氣味，猶勝余經越踰千倍，如彼乳味，於諸苦味其勝千倍。何以故？是大乘典大涅盤經於聲聞經最為上首，喻如牛乳味中最勝。以是義故，名大涅盤。
復次，善男子！若善男子、善女人等，無有不求男子身者。何以故？一切女人皆是眾惡之所住處。復次，善男子！如蚊蚋水不能令此大地潤洽。其女人者，婬欲難滿亦復如是，譬如大地，一切作丸令如芥子，如是等男與一女人共為欲事，猶不能足；假使男子數如沙，與一女人共為欲事，亦復不足。善男子！譬如大海，一切天雨、百川、眾流皆悉歸注，而彼大海未曾滿足。女人之法亦復如是，假使一切悉為男子，與一女人共為欲事，而亦不足。
復次，善男子！如阿叔迦樹、波吒羅樹、迦尼迦樹，春花開敷，群蜂唼取色香細味，不知厭足。女人欲男亦復如是，不知厭足。善男子！以是義故，諸善男子、善女人等聽是大乘大涅盤經，常應呵責女人之相，求於男子。何以故？是大乘典有丈夫相，所謂佛性，若人不知是佛性者，則無男相。所以者何？不能自知有佛性故。若有不能知佛性者，我說是等名為女人；若能自知有佛性者，我說是人為大丈夫。若有女人能知自身定有佛性，當知是等即為男子。善男子！是大乘典大涅盤經，無量無邊不可思議功德之聚。何以故？以說如來秘密藏故。是故善男子、善女人若欲速知如來密藏，應當方便勤修此經。
迦葉菩薩白佛言：世尊！如是！如是！如佛所說，我今已有丈夫之相，得入如來微密藏故。如來今日始覺悟我，因是即得決定通達。
佛言：善哉！善哉！善男子！汝今隨順世間之法而作是說。
迦葉復言：我不隨順世間法也。
佛贊迦葉：善哉！善哉！汝今所知無上法味，甚深難知而能得知，如蜂采味，汝亦如是。
復次，善男子！如蚊子澤，不能令此大地沾洽。當來之世，是經流布亦復如是，如彼蚊澤。正法欲滅，是經先當沒於此地，當知即是正法衰相。
復次，善男子！譬如過夏，初月名秋，秋雨連注。此大乘典大涅盤經亦復如是，為彼南方諸菩薩故，當廣流布，降注法雨，彌滿其處。正法欲滅，當至罽賓，具足無缺，潛沒地中，或有信者，或不信者，如是大乘方等經典甘露法味悉沒於地；是經沒已，一切諸余大乘經典皆悉滅沒。若得是經，具足無缺，人中象王。諸菩薩等當知如來無上正法將滅不久。
爾時，文殊師利白佛言：世尊！今此純陀猶有疑心，唯愿如來重為分別，令得除斷！
佛言：善男子！云何疑心？汝當說之，當為除斷。
文殊師利言：純陀心疑如來常住，以得知見佛性力故。若見佛性而為常者，本未見時應是無常。若本無常，後亦應爾。何以故？如世間物，本無今有，已有還無。如是等物，悉是無常。以是義故，諸佛、菩薩、聲聞、緣覺無有差別。
爾時，世尊即說偈言：
本有今無，本無今有，
三世有法，無有是處。
善男子！以是義故，諸佛、菩薩、聲聞、緣覺亦有差別，亦無差別。
文殊師利贊言：善哉！誠如圣教，我今始解諸佛、菩薩、聲聞、緣覺亦有差別，亦無差別。
迦葉菩薩白佛言：世尊！如佛所說諸佛、菩薩、聲聞、緣覺性無差別，唯愿如來分別廣說，利益安樂一切眾生！
佛言：善男子！諦聽！諦聽！當為汝說。善男子！譬如長者多畜乳牛，有種種色，常令一人守護將養。是人有時為祠祀故，盡構諸牛著一器中，見諸牛乳同一白色，尋便驚怪：牛色各異，其乳云何皆同一色？是人思惟：如此一切皆是眾生業報因緣，令乳色一。善男子！聲聞、緣覺、菩薩亦爾，同一佛性，猶如彼乳。所以者何？同盡漏故。而諸眾生言：佛、菩薩、聲聞、緣覺而有差別，有諸聲聞、凡夫之人疑於三乘，云何無別？是諸眾生久後自解一切三乘同一佛性，猶如彼人解悟乳相由業因緣。
復次，善男子！譬如金鑛，淘鏈滓穢，然後銷融成金，之後價直無量。善男子！聲聞、緣覺、菩薩亦爾，皆得成就同一佛性。何以故？除煩惱故。如彼金鑛，除諸滓穢。以是義故，一切眾生同一佛性，無有差別。以其先聞如來密藏，後成佛時自然得知，如彼長者知乳一相。何以故？以斷無量億煩惱故。
迦葉菩薩白佛言：世尊！若一切眾生有佛性者，佛與眾生有何差別？如是說者，多有過咎。若諸眾生皆有佛性，何因緣故，舍利弗等以小涅盤而般涅盤，緣覺之人於中涅盤而般涅盤，菩薩之人於大涅盤而般涅盤？如是等人若同佛性，何故不同如來涅盤而般涅盤？
善男子！諸佛世尊所得涅盤，非諸聲聞、緣覺所得，以是義故。大般涅盤名為善有，世若無佛，非無二乘得二涅盤。
迦葉復言：是義云何？
佛言：無量無邊阿僧只劫乃有一佛出現於世開示三乘。善男子！如汝所言菩薩、二乘無差別者，我先於此如來密藏大涅盤中已說其義，諸阿羅漢無有善有。何以故？諸阿羅漢悉當得是大涅盤故。以是義故，大般涅盤有畢竟樂，是故名為大般涅盤。
迦葉言：如佛說者，我今始知差別之義、無差別義。何以故？一切菩薩、聲聞、緣覺，未來之世皆當歸於大般涅盤，譬如眾流歸於大海。是故聲聞、緣覺之人悉名為常，非是無常。以是義故，亦有差別，亦無差別。
迦葉言：云何性差別？
佛言：善男子！聲聞如乳，緣覺如酪，菩薩之人如生熟酥，諸佛世尊猶如醍醐。以是義故，大涅盤中說四種性而有差別。
迦葉復言：一切眾生性相云何？
佛言：善男子！如牛新生，乳血未別。凡夫之性雜諸煩惱亦復如是。
迦葉復言：拘尸那城有旃陀羅，名曰歡喜，佛記是人由一發心，當於此界千佛數中速成無上正真之道。以何等故，如來不記尊者舍利弗、目犍連等速成佛道？
佛言：善男子！或有聲聞、緣覺、菩薩作誓愿言：我當久久護持正法，然後乃成無上佛道。以發速愿，故與速記。復次，善男子！譬如商人有無價寶，詣市賣之，愚人見已，不識輕笑。寶主唱言：我此寶珠價直無數。聞已復笑，各各相謂：此非真寶，是頗梨珠。善男子！聲聞、緣覺亦復如是，若聞速記，則便懈怠，輕笑薄賤，如彼愚人不識真寶。於未來世，有諸比丘不能精懃修習善法，貧窮困苦，饑餓所逼，因是出家，長養其身，心志輕躁，邪命諂曲，若聞如來授諸聲聞速疾記者，便當大笑，輕慢毀呰。當知是等即是破戒，自言已得過人之法。以是義故，隨發速愿，故與速記；護正法者，為授遠記。
迦葉菩薩復白佛言：世尊！菩薩摩訶薩云何當得不壞眷屬？
佛告迦葉：若諸菩薩勤加精進，欲護正法，以是因緣，所得眷屬不可沮壞。
迦葉菩薩復白佛言：世尊！何因緣故，眾生得此唇口乾燋？
佛告迦葉：若有不識三寶常存，以是因緣，唇口乾燋。如人口爽，不知甜、苦、辛、醋、咸、淡六味差別，一切眾生愚癡無智，不識三寶是長存法，是故名為唇口乾燋。復次，善男子！若有眾生不知如來是常住者，當知是人則為生盲；若知如來是常住者，如是之人雖有肉眼，我說是等名為天眼。復次，善男子！若有能知如來是常，當知是人久已修習如是經典，我說是等亦名天眼；雖有天眼，而不能知如來是常，我說斯等名為肉眼。是人乃至不識自身手足支節，亦復不能令他識知。以是義故，名為肉眼。
復次，善男子！如來常為一切眾生而作父母。所以者何？一切眾生種種形類：二足、四足、多足、無足，佛以一音而為說法，彼彼異類各各得解，悉皆嘆言：如來今日為我說法。以是義故，名為父母。復次，善男子！如人生子，始十六月，雖復語言，未可解了。而彼父母欲教其語，先同其音，漸漸教之，是父母語可不正耶？
不也，世尊！
善男子！諸佛如來亦復如是，隨諸眾生種種音聲而為說法；為令安住佛正法故，隨所應見而為示現種種形像。如來如是同彼語言，可不正耶？
不也，世尊！何以故？如來所說，如師子吼，隨順世間種種音聲而為眾生勸說妙法。