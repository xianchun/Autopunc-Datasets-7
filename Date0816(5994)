金剛錍者，荊谿大師宗圓頓教所著論也。發揮佛旨，擬議圓宗，融萬法於一心，息異論於千古，抑又開後昆之智眼，喻金錍以立名。敘前代之權疑，寄野客而興問，其道甚大。嘉言孔彰，俾佛性昭昭，無為昏情所隱者，其此論矣。圓耽味沉，翫有年數焉，於是采摭群言，敷暢厥旨，所期自照，敢貽他人。既錄本宗要文，顯此佛性妙義，因命為顯性錄也。時皇宋景德三年歲次丙午秋望日序。
此論正由世人執涅盤權文，謂瓦石無性，故荊谿運乎慈心，愍斯倒惑，乃依止觀不思議境所明剎那心中具三千法，染凈、依正、因果、自他，攝無不盡。剎那既遍，佛性遂周，則了瓦石唯我心性。斯論興致，其意如此。
今泛例諸經，仰則吾祖，輒陳五義，聊釋首題。初總示五義，次別示五義。總示為五：一、標名；二、生起；三、通別；四、引證；五、釋疑。
標名者：一、譬喻為名；二、佛性為體；三、觀行為宗；四、破迷為用；五、醍醐為教。
二、生起者：將談至理，必也正名，故彰大教之功，乃立金錍之號，故先釋名。聞名識體，得魚忘筌，不滯譬喻之名，要達佛性之理，故次釋體。雖明佛性之體，備顯圓融，不論妙行之宗，無由契會，故次明宗。自行曰宗，化他曰用，自行既著，外用乃彰，故次明用。以四義指南，復須教相區別，不然，則淄澠之水莫分，虎豹之鞹孰辨？欲偏圓不濫，時部甄分，故後明教相。
三、通別者：天竺諸祖、震旦人師，各申佛經，俱造諸論，若解題目，五章則通。又宗釋不同，大小有異，若解題目，五章則別。
四、引證者：文云：圓伊金錍，以決四眼無明之瞙。故用譬喻為名。文云：今立眾生正因體遍。經文亦以虛空譬之，故用佛性為體。文云：是而思之，依而觀之。又云：摩訶止觀，所承法也。故用觀行為宗。文云：若思一問，眾滯自消。又云：二者、示性，令其改迷。故用破迷為用。文云：搜求現未，建立圓融。又云：指的妙境，出自法華。故用醍醐為教相也。
五、釋疑者：或曰論本通經，經立五義，論無聞焉。今謂不爾。論有二種：一者、宗論；二者、釋論。若釋論，名與經同，義無別趣；則五義措諸宗論，名與經別，義有別趣，則五章用矣。此金剛錍即宗論也。
二、別示五義。初釋名者，復分為二：初、合釋；二、離釋。
初合釋者，夫諸論立名，各有所以。今論即依涅盤金錍喻以立名也。故如云：譬如百盲人為治目故，造詣良醫。是時，良醫即以金錍決其眼瞙，以一指示之，問言：見否？盲人答言：我猶未見。復以二指、三指示之，乃言：少見。一指示之，答言不見者，譬入真諦，不見佛性；二指不見者，譬空、假二諦，亦不見佛性；三指示之，答言少見者，此譬一諦。三諦即空、假、中，方見佛性。
若準經文，良醫即以金錍決其眼瞙，一指示等，即金錍之喻猶通偏教，是故論主復取二十三卷中金剛三昧所擬，無不碎壞之文，乃於金錍之間，義加剛字，金剛為錍，決瞙最利，有異常金，以喻圓融，方為盡善。今附文依義，以能對所，各成三意：以能決金剛錍，喻圓頓教行理；以所治之眼瞙，喻偏淺教行理。故文云：圓伊金錍，以決四眼無明之瞙，令一切處悉見遮那佛性之指也。
或曰：教詮三德，故曰圓伊；能破權疑，故喻金錍；決瞙令見佛性，故云三指豈非金錍？但喻於教，何故復喻行、理耶？
答：三德之教，能破偏執，尚喻金錍，圓觀除惑，圓理虛通，決瞙之義亦何傷乎？況聞教破疑，必因解理，解理必修觀行，故用三義釋金剛錍。又圓融教中開偏教成圓教，故法華云：皆為一佛乘故。即教有決瞙義。開偏行，成圓行，如云：汝等所行，是菩薩道。即行有決瞙義。開偏理，成圓理，如云：開方便門，示真實相。即理有決瞙義。
問：見三指，本喻三德之理。今既以金錍喻理，三指復云何？
答：了無明即佛性，即金錍決瞙義。而此佛性即一而三，即見三指義。必以義會文，無以文害義也。
初喻教者。且如此方孔、老二教，唯談人及畜等稟氣而生，傳體相續，西方俗教異說云云。洎佛法肇興，為最下機說於人天教，明乎三界依正皆由業力所感。由善惡業異故，感六道依正差別不同，此等尚未談於諸法無常，況佛性周遍耶？皆是肉、天二眼所見，猶如眼瞙全在，尚未以一指示之，固不見於三指也。
若藏、通二教，唯談心生六道依正。藏見六實，通見即空。核其大旨，唯詮真諦，如始決其瞙，以一指示之，稟教修行，止得慧眼，不見佛性，如答言不見。別教乃談心生十界依正之法，先滅有入無，次滅無入有。雖談本有佛性，不知本具三千，雖談中道妙理，乃云至果顯發。核其教道，唯詮二諦，如以二指示之，稟教修行，止得慧法二眼，不見一念三千、正因佛性，如答言：不見。總前諸教，雖深淺有殊，據彼未談佛性，未得佛眼，俱如眼瞙耳。圓教所談一念三千，心外無境，即空即中，三一相即，如彼真伊。此教若興，權說俱廢，偏執咸遣，眾滯自消。故今圓教獨得金錍之名，能決諸教四眼無明之瞙也。
學大乘者，雖有肉眼，名為佛眼，達空、假、中，如見三指。故下文示未稟權教者，唯心具足，乃決肉、天二眼無明之瞙；若示已稟權教者，隨位體具，乃決慧、法二眼無明之瞙。故文云：圓伊金錍，以決四眼無明之瞙也。
次喻行者。稟俗教，修五常等行；稟人天教，修五戒、十善等行；稟藏、通教，修析空、體空觀行；稟別教，修次第三觀行。總前諸行，但得四眼，全是無明，譬如眼瞙。若修圓行，三觀一心，即偏淺行，成圓頓行，即四眼是佛眼，但觀無明即是佛性，故今獨以圓行喻金剛錍，能決諸行四眼無明之瞙也。
三、喻理者。俗教及人天教所詮世間之理，藏、通詮出世真空之理，別教詮次第三諦之理。總前諸理，即四眼所見，全是無明，障於佛眼，譬如眼瞙，不見三德佛性之理，如不見三指。若見圓理，即達無明當體不變，三千三諦遍一切處。大經云：見佛性故，諸結煩惱所不能系。故以圓理喻金剛錍，能決偏淺諸理無明之瞙，能見三諦佛性之指。
離釋者，謂離三字，對教、行、理也。金喻圓理，剛喻圓行，錍喻圓教。何者？佛性之理，隨緣不變，如金體無改。若解此理，稱理而觀，三觀一心，能所不二，無惑不破，如金有堅剛之用，所擬皆碎也。修一心三觀，觀與境冥，能以所證，說示於他，令他破惑，解三諦理，如金剛為錍，為他決瞙，見於三指。故文云：曾於靜夜，久而思之，不覺寱云：無情有性。故以錍字喻圓教也。
前合釋約自行，故先教，次行，次理，謂稟教修觀，觀成契理；次離釋約化他，故先理，次行，次教，謂依理修觀，觀契於理，能以己心所證，說示於他。又前合釋順義，故先教；後離釋順題，故先理。
於此離、合釋中，即具體、宗、用三義。合釋中，理金剛錍即佛性體，行金剛錍即觀行宗，教金剛錍即破迷用。離釋中，金字喻理即體，剛字喻行即宗，錍字喻教即用。釋名總論三法，良在此矣。
問：此論興致正破弘大乘者執無情無性，何故作以圓頓破偏淺釋耶？
答：縱弘圓頓教典，儻不了性具三千，遍一切處者，則全屬偏解。然此猶是全與，若全奪者，尚不如小乘及以外道，如文中云云。
問：何故但以三字為題，而不安論字耶？
答：若問答研核涅盤金錍喻者，則金錍是所評之義，可安論字。而今文三因佛性正是所評，若題為佛性論，斯則可矣。但為簡異古佛性論，仍顯今論能評之文，有破迷用，故取金剛錍為題，是則三字全是論字義，不須復安論字也。
問：若爾，他論既亦破迷，可云金剛錍否？
答：他論既不顯示無情有性，豈堪當此題耶？又前後著述各自立名，區以別矣，豈宜混一乎？
二、佛性為體。體者，主質為義。三德佛性為論主質，而此佛性即五陰，是五陰不出色心。色從心造，全體是心。此之能造，具足諸法，所以唯指剎那妄心，即是佛性妙理，遍攝一切，不隔無情，即今論正體也。欲令顯了，三義明之：一、種性；二、體量；三、體德。種性者，三障即三德，障即德種。如波為水種，水即波性，故名種性。體量者，謂此心性非內外，遍虛空，同諸佛，等法界，如指一波之水，體遍百川，故名體量。體德者，謂此遍性具諸佛之身，一身一切身，如諸佛之感土，一土一切土。身土相即，能所互融，有彼性故，故名佛性。如指水性，本具眾波，此體德也。世人唯立眾生本有凈性，不了具足三千，則闕體德。具斯三義，方稱圓理。當知體者，即名之所詮，行之所詣，用之所依，教之所辨。若江漢之宗海，如日月之麗天，故以佛性為論正體也。
三、觀行為宗。宗者，要義。十法成觀，為發真趣極之要也。夫十法對根則殊，研其所以，但是用不思議三觀，觀不思議三諦耳。若無十法，名壞驢車，正南而游；若具十法，名白牛車，直至道場。故用觀行為宗也。
四、破迷為用。用謂力用。滅惡，故言力；生善，故言用。決無明瞙，力也；見佛性指，用也。自行、化他俱論力用。自行者，始從名字，信教仰理，決無明瞙，見佛性指，終乎究竟，發真歸源。決無明瞙，見佛性指，一一位中俱有力用。化他者，名字位人既信教仰理，即能博教余人，令他決瞙是力，見指是用，乃至究竟，起教化他。力用亦爾，囊括始終。用義雖然，而今論正約名字、觀行位人化他破迷之用，教以破迷為用也。
五、醍醐為教相。教者，圣人被下之言。相者，分別同異。今論雖伸涅盤瓦石之妨，所宗之義，通依一切大乘。如文云：華嚴依正不二，大集染凈融通等。核其文旨，正在二經。一宗法華顯實，二宗涅盤談常，故文云：今搜求現未，建立圓融也。又雖正在二經，然其要的，唯宗法華，故文云：指的妙境，出自法華也。是故雖用華嚴三無差別，涅盤、虛空、佛性皆為成於法華諸法實相耳。當知約時，則正宗第五時；約教，則唯宗圓極教。故以醍醐為教相也。
二、注文示意二：初正釋二：初明題目指歸二：
初、依經立圓伊者，圓融三德，如彼真伊，故曰圓伊。大經云：秘密之藏，猶如伊字，三點若并，則不成伊，縱亦不成。如摩醯首羅面上三目，乃得成伊。我亦如是，解脫之法亦非涅盤，如來之身亦非涅盤，摩訶般若亦非涅盤，三法各異亦非涅盤。此乃三德即一而三，名大涅盤也。金錍者，此三德教，能破權疑，故喻金錍也。
以決至之瞙者，明教有滅惡用。決，破也。瞙者，字統云：目不明也。四眼全是無明，不見佛性，如眼有瞙。今聞妙教，達無明即佛性，雖有四眼，名為佛眼，故曰以決四眼無明之瞙。令一至之指者，明教有生善用。因聞妙教，即了唯心。若了唯心，即見一切。何者？依正皆由心造，全體是心，此能造心，性具諸法，生佛互遍，理事相融，皆空、假、中，如見三指。如斯解者，名識正因，故曰悉見遮那佛性之指。委解如釋題中。
偏權下，二、以義加經文，但云金錍決瞙，本無剛字，論主準金剛三昧義，以加剛字也。故經云：譬如金剛所擬之處無不碎壞，而是金剛無有損折。金剛三昧亦爾，所擬無不碎壞，而是三昧無有損折。故以金剛所擬皆碎，堪喻圓教能破偏權。又文字即解脫，即無有損折也。依文準義，故加剛字，非謂無文可據，為義加也。故南山制鈔，諸部無文，準文立義，乃名義補耳。有本權字作摧字，而云偏摧疑碎，或通此義，即可以偏摧。約偏教破疑碎，約偏執亡也。又有本權字不改，但以疑字作擬字，謂偏權擬碎，於喻似便，若據下文攻惑攻疑之文，須作疑字。既豕亥斯訛，應以義定。剛者，文選甘泉賦云：攪道德之精剛。剛，金石中之堅也。
假夢下，二、示本文興致。夫欲示唯心以辨惑，申妙義以閉邪，故假設睡夢，寄寅野客，賓主立矣，問答興焉。
觀者下，二、謙己。依經立題，假夢發起，欲申圓旨，以救迷徒。覬觀覽斯文者，容我此志也，故曰恕之。恕，尸預反。蒼頡篇云：恕，如也。聲類：以心度物曰恕。
三、能作人號。天臺，即所居之山。沙門，出家之通稱。梵云沙門那。此翻勤息，謂勤勞息，斷煩惱故。或翻乏道。故大經云：沙門名乏，那者名道。斷一切乏，斷一切道。以是義故，名八正道為沙門那。從是道中獲得果故，名沙門果。是故沙門之名，通乎因果。今論主即圓中觀行沙門，因人明矣。又經云：如世下人能作上人，是名沙門。今召沙門為上人者，無乃有憑乎？又應言釋，方為盡善。何者？有是沙門非釋者，如西方外道。有是釋，非沙門者，如西方釋種。非釋非沙門，如二土之俗。是釋是沙門，如二土之僧，是故須云沙門釋也。然此方外道絕沙門之號，俗士無釋迦之種，單言沙門，或單言釋，亦已簡濫，故今論主但稱沙門耳。
次名諱，即別稱也。且西方以稱名為尊，故子名有兼於父母者，而後世稱之。中夏以避名為尊，父母既亡，聞名則心瞿，故人與諱之。然廟中不諱，臨文不諱。湛然者，即論主之名也。華嚴云：清凈妙法身，湛然應一切。法身即佛性之殊稱，依佛性理而立名矣。事跡如皇朝高僧傳述者。真諦云：佛說經曰撰，菩薩造論直申佛經曰述。亦如仲尼述而不作也。
二、釋本文。泛例諸經，以為三分。明曠從文初至下凡之一念為序分，曾於下，為正宗分。於是野客下訖文，為流通分。今謂曾於下，正序緣起，猶屬序文。故從文初至逼前平立為序分；謂余下，為正宗分；流通，同古。
序中分二：初、通序綱要分二：初、序佛性為教行所依二：初、述己所宗。自，從也。詩云：自西自東濫泛，濫於水不深也。抱樸子云：寸鮪泛濫於跡水之中，則謂無四海之廣。今謂教海淵深，不能盡究，但浮泛沾染而已，蓋謙耳。
通指一代佛經，名為釋典利利人，在此而已，爾其志之。佛性義經懷，彌為可信，是故臨終只以此義曉示於他。故輔行云：若不示人境，觀不任依止。又此義正是一家所傳之的旨，故輔行云：南岳唯授天臺圓頓之理也。然此二句既冠一文，必有所擬，且作四依義釋之。夫不依人語，唯依教法，故曰濫沾釋典，即依法不依人。而復不滯言詮，深求義理，故曰佛性義經懷，即依義不依語。又濫沾釋典者，釋典名通，通於大小。佛性之義，非大不詮，即依了義教，不依不了義教。又佛性義經懷者，佛性之義，非智不監，即依智不依識。
問：何故爾耶？
答：人無常故，不可依；以法常故，故可依。法有小大，大法了義，是故須依；語若生著，故不須依。了語下義，義體無著，是故須依；識著智解，是故依智。故涅盤經云：法即法性，義即如來常住不變，智知一切眾生悉有佛性。了義，了達大乘經典，故此論文從始至末，以了義教為指南，以常住法為歸趣，按實義以印定，用圓解以分別四依無失，妙理斯通。
恐不下，二、明所宗之意。所以但以佛性經懷者，有二意故：一者、依之修行，免邪倒故；二者、大圣立教，正為此理故。儻不了之，二義俱失。於中，先明佛性為行本，次明佛性為教本。有人於了之字下妄加者字，若有者字，則屬為他。今據佛性義經懷及思之觀之等言，且在自行；不覺寱云已去，方屬為他。
徒為苦行者，大經云：有四法為涅盤近因：一、親近善友；二、聽聞正法；三、思惟其義；四、如說修行。若言勤修苦行是大涅盤近因緣者，無有是處。故知因聞解理，依理起行，修性不二，正助合行，理觀稍明，苦行可矣。故薩埵飼虎、藥王燒身，并由內有理觀之功，外無邪僻之誚，是故依理起行，方免徒為。又涅盤之誡，正為初心，藥王等行，俱在圣位。故初心者，且修理觀，苦行未遲。設內觀一無，而投崖赴火者，此乃雖欲效嚬於圣人，蓋不知嚬之所以美也。
大教下，為教本者。茲，此也。謂建立圓融大教，正為顯示此三千正因之性也。非由能詮之教，方有所詮之理，以有所故，令能有功，還由於能，令所可識，故云功在於茲。下文云：若不立唯心，一切大教全為無用。即此意也。
萬派下，二、引喻釋成二：初、喻。說文云：水別流曰派。途，道也。王彪之云：委輸而作四海，決道而流百川。今以萬派雖別，同出於源；眾流雖殊，同歸于海。故以萬派喻教，眾流喻行。佛性之理，如源如海，依理立教，如源出於派，修行詣理，如流歸於海。次合者。然此合文，語約意廣。今先對喻，次重釋文。諸法，合萬派。大旨，合通途。造行，合眾流。所期，合歸趣。次更委釋。
言諸法之大旨者，此顯佛性為眾教所依。諸法，即眾教也。偏小諸教皆依此性，故至法華，無偏不圓，眾麤成妙，故知佛性是諸教之大旨也。此約跨節而論，若當分說者，藏、通二教唯示偏真，別教雖談，無情尚隔，故知佛性唯在圓教。是則大經始終三德，法華開顯十方三世，同說三軌，三軌妙故，故云妙法。華嚴法界、凈名解脫、不共般若，與此一家所立三千三諦一體無殊。若識此意，今文可了十方佛法在一剎那，諸法大旨於斯見矣。
言造行之所期者，造，七倒反。說文云：造，就也。廣雅：造，詣也。此顯佛性為諸行所依，造修起行，必須依乎佛性也。然造行之言，泛通偏之，即正修。依解立行，此即論主自敘。若依一家所明，依教開解，依解而觀者，則三無差別之旨於茲可了，無情有性之說無在致疑。故下文云：摩訶止觀，所承法也。
則凡下，二、約無差示解行所顯之理。則者，承上之辭。由依教而解，依解而觀，了於己心具三千法，彼彼生佛心地各具三千。以我三千，遍彼三千，三無差別，斯之謂矣。文有六句：初二句總明，次四句別示。初總明，即用凈名及大品經語。凈名云：一如無二如。大品云：一色一香無非中道。於中，初句明正報，次句明依報。
凡圣之名，義通多釋。凡謂六凡，圣謂四圣。又凡謂九界，圣謂佛界。圓人名字已上，亦佛界收。又凡圣者，圓中五即，通名為凡。故五凡夫論等覺菩薩，名圣慧凡夫。普賢名賢，其意亦爾。則九界五即皆名眾生法也，唯取究竟果佛名圣，即佛法也。前二全非今意，後義雖的，亦非今意。今文意者，欲令易解，且以理即名凡，目彼彼眾生；究竟名圣，目彼彼果佛。此言生佛正報也。
色香，即所對之塵。略舉色香，意該余四。謂眾生所對之六塵，果佛所對之六塵。此言生佛之依報。塵由心造，全塵是心，即心具法，即攝一切；是以生佛無量，一一三千具足，各各依正唯心。然境法雖差，今觀我心三千，攝無不遍，了彼外境依正，全成自心。三千即空即中，故云一如。及泯凈等，生心、佛心互融互攝，其意亦爾。
當知今文正序稱理而解，稱理而觀三無差別、內外不二之旨也。內謂己心三千，外謂彼彼生佛心地三千。故觀音玄義云：他者，謂眾生、佛。自者，即心而具。不二門云：外謂托彼依、正、色、心。余文或以自己色等為外者，蓋一往附法而言，非的示觀境也。
問：止觀陰境既去尺就寸，唯觀識心，義例又云先觀內心，豈非自己色身依報俱屬外耶？
答：此但偶得止觀揀境之文，殊不了其旨。今試論之。所以止觀唯揀識心者，只由諸法皆由心變故，故大意云：色由心造，全體是心。義例云：當知一切由心分別，諸法何曾自謂同異？是故止觀的揀識心，義例仍示此旨，故云先觀內心。既了此心具三千法，則見自己依正居乎一心。是故諸文咸指三千一心名為內境，彼彼生佛依正乃名外境。當知內心三千，唯是自己依正，是故了三千一心者，須知理體三無差別，方名凡圣一如，內外不二。故輔行云：又復學者縱觀，須待外色理顯，方以一塵凈色遍歷內心及余塵等。
今問：若心具三千，不關事造者，則事造敻居心外，理境但在身中，正同外道器果之計也。若然者，伐樹得根、灸病得穴之喻，甚為無用。何者？既內心惑滅理顯，不關外色，須以內凈心遍歷方泯合者，此乃伐一根已死，枝條全生，更須遍斬千枝，千枝方死，灸一穴病差，六分病全在，更須遍燒六分，百病方差。既千枝全活，何名伐得其根？既百病全存，何名灸得其穴？豈唯止觀喻意虛設，仍顯今論全是徒施。以今論文依不思議境介爾三千，示草木有性故，故云依而觀之。
下文又云：今立眾生正因體遍。又云：良由自昔不善遍攬因界自他依正，觀於己心等。又云：許唯心具，復疑有無，乃疑己心有無。又云：達唯心，了體具者，焉有異同？乃至四十六問，皆約觀心具足三千，而示無情有性。又野客問：云何能攝依正因果？乃答云：一家所立不思議境於一念中具三千等。據此等文，既觀心具三千，便了無情有性，何曾理具不關事造耶？況無情草木正是事造。又論文始終只談一念三千，便收事造，不離一念，曾無一處言觀成理顯，方歷事造也。
問：若觀理造，即融事造者，何故義例云修觀次第，必先內心。內心若凈，以此凈心遍歷諸法，即任運泯合？既以內凈心遍歷諸法方云泯合，豈非觀理造時未融事造耶？
答：先觀內心者，蓋依正之色皆由心造，全體是心，所以但觀內心本具三千，攝無不遍，即空即中，故云內心若凈。既了心具三千已，然後隨對事境，若自己依正，若他生佛依正，皆了不出我心三千三諦，三無差別，故云遍歷及泯合也。故占察云：依一實境界修二種觀：一者、唯心識觀，謂於外諸境界知唯是心；二者、真如實觀，謂觀心性無生無滅。真如觀理，唯識歷事，理事相即，二觀互收，一實境界即一心三千三諦也。真如觀即內心若凈也，唯識觀即遍歷諸法也。故真如觀成，得心寂三昧；唯識觀成，得色寂三昧。應知二觀投足雖異，所照心性一體無殊。觀事既須即理，觀理豈不收事？他人見內心若凈之言，便謂是入相似分真後，方能遍歷事造者，甚為乖謬。
輔行云：所言歷者，謂巡檢也。豈分真位人巡檢觀察外境，方泯合耶？諒其所失尤多，略說有六，謂枉凡、誣圣、背悟、順迷、乖文、失旨。初心所觀一念三千，該收無外，故能隨對事境，咸了唯心。今謂初心不觀事境，則事在心外，枉凡也。三千分顯，得其事用，如鑒現像，任運周遍，豈待將分顯之心遍歷，方泯合耶？此誣圣也。迷謂內外，悟唯一心。若謂內外懸殊，順迷也；不許一心遍攝，背悟也。諸文不說理顯方始遍歷，今論仍談內具，全攝事境。若謂內具不關外事，理顯方乃遍歷，乖文也。但見理事二造之文，先內次外之語不能一貫，便謂條然，失旨也。所失既大，不覺文煩。理事二造，下文當釋。
次別示中，初二句別示彼彼果佛心具三千，的指究竟，故云極圣。文從簡約，舉重略輕。於十界中，別舉地獄，無間燒煮依正尚全在果佛心中，況余九界依正耶？豈非一心具足十界？既具十界，百界可知。以界界互具，不出十故。又百界之法不出依正，即三世間。依，即國土世間；正，即假實二種世間。一一依正各有因果，因果之法不出十如。是知文雖略舉果佛心中具地獄依正，其實三千具足，義意宛然。
毗盧下，次二句別示彼彼眾生心具三千。今以眾生之法別指理即，理即一位，所攝寬多。別教初心既未曉三千一心，亦是理即人也。今於理即人中別指地獄界心耳。毗盧，謂佛界之身。寂光，即佛界之土。依正不二，身即土故，故云毗盧身土。土即身故，亦可云寂光身土。四土三身，體雖不二，今從勝從體，故指法身寂光也。
逾，越也。地獄居六凡之下，故曰下凡。文亦從略，以勝況劣。佛界依正最勝，尚不越地獄一念之心，況余界依正耶？三千一心，準前可見，是故今文明眾生法，約位則別指理，即義通諸位；明佛法，約位則別指究竟。今了己心所具三千，遍彼生佛心中所具三千，是以言我三千攝無不盡，故向文云：依而觀之，則凡圣一如等。
又果佛心具地獄依正，由不斷性惡故；地獄心具佛果身土，由不斷性善故。當知心、佛、眾生，三無差別，是一家觀道之綱格，諸文圓解之指歸。名雖有三，義不出二。何者？以己望他，他名生佛。己從的示，故名為心。他生望己，己還名生。佛對余二，只是生佛。
又復應知各具三千者，須言己心、眾生心、佛心各具三千也。何者？自己依正及生佛依正皆由心造，故皆由心具。故文云：極圣自心、下凡一念。又云：一一有情心遍。又云：彼彼剎那。不二門云：三千同在心地，與佛心地三千不殊。皆須指心，方裨觀道。他人不解皆本於心，雖云不但心造三千，生佛亦造三千，不知皆指生佛心也。又云：國土自具三千。不知國土全是心故，此乃正同下文：迷者謂草木瓦礫各一因果也。若了有情心遍性遍，則無情佛性，無情成佛，炳然易見。請袪情滯，細讀斯文。
曾於下，二、別序緣起。將欲顯示圓宗，折沖異論，故設睡夢以發言，立野客以興問，皆托事明理，寓言表法爾。於中分二：初明發問之由。
靜夜者，無明如夜，三觀圓觀達無明即佛性，故曰靜夜。依圓頓解修三觀行，達此一心具三千法，研習已久，故曰久而思之。前文云：未嘗不以佛性義經懷也。念念圓觀，無有間斷，故曰思之未已。
問：前釋是而思之，既約開解，此文久而思之何故作修觀釋耶？
答：既久解此理，豈不修觀耶？故以久思表觀行也。
下文斥野客云：良由自昔不善遍攬因果等，觀於己心。既斥他不觀，自觀明矣。又前文云依而觀之，又若初修妙觀，則猶是名字位人；若觀道已成，則當觀行人也。進退二途，未敢的取。
恍焉如睡者，焉，然也。如，而也。謂至理寂滅，本無言說，亦非自他，為彼迷徒，強興問答，假立賓主，猶如心本無夢，眠法法心，乃成於夢。心如自悟，眠喻彼迷，又如似也。醒以表悟，睡以表迷。迷故，分情、無情，悟唯一性而已。今言無情者，語似於迷。既云有性，非實迷也，猶如恍惚似睡，非實睡也，故曰恍焉如睡也。雖通兩釋，前義為正。
不覺寱云者，寱，牛世反。通俗文：夢語謂之寱。說文：眠言也。聲類：不覺妄言也。或作藝字，非今所用。無說而說，故曰不覺；說而無說，故曰寱云。
無情有性者，若一向就悟，則但云有佛性理，不論情與無情，此如圓宗所說；若一向就迷，則但分依正之別，不論有佛性理，此如偏教所談。今言無情，復云有性者，有二意故：一者、示迷，元從性變，故曰無情；二者、示性，令其改迷，故曰有性。乃是令了所執無情全是我之心性也。故此一句為論文之大體，作發問之元由也。
乃於下，二、明能問之者二：初、敘名字。雖一性周遍，而彼昧者日用不知，故曰忽見一人。迷實執權，心游理外，故稱野客。容儀下，二、述外儀。容儀即容止，謂威儀也。孝經云：容止可觀，進退可度。詩云：淑人君子，其儀不忒。今進退失次，威儀差忒，故曰麤獷。獷，古猛反止耶？又如於無生門不入者，令依生門，豈二門體不相即耶？當知心色雖則同時，而色由心造，全體是心，故觀能造即見諸法，以諸法全是心故。所以止觀陰境，十乘前之四法，唯約識心，不為少；通塞已去，具約五陰，不為多，以唯約能造識心，即攝所造諸法故，如輔行云：欲融諸法，示觀境遍，是故下文例余界入。若論境體，觀心即足。通塞已去，雖具約五陰，以全所造之法，是能造故，如輔行云：陰不離心，心不出陰，陰從能覆，心從能造，造親覆疏，并心為境。是以觀心觀色雖宜樂不同，并了諸法唯心耳。所以若觀一心即攝一切，當知不了有情心遍性遍，而謂草木自具三千。依此所解而欲證道者，其猶探鷰巢而求鳳，入坎井以捕鯨，雖加至勤，非其所也。
故三下，三、引經示義二：初、明佛性進否、教部權實二：先明佛性進否，次明教部權實。進否約法，權實約教。然進否文中非不明權實之教，權實文中非不明三因之法。何者？非權實，無以定其進否；非進否，無以顯其權實故也。
初明佛性進否三：初、正引經文，委示義趣二：初、引經示正因義二：初、明眾生正因二：初、引經文。三十三者誤，文在三十一卷中。然此經，世有南、北二本：初曇無讖於北涼玄始三年譯成四十卷，凡十三品，傳於北方，故號北本。至宋文帝，勑慧嚴、慧觀、謝靈運更共治定，成二十五品，制三十六卷，行於江南，故號南本。今之南本，藏外別行，一家疏記，擾引經文，指斥卷次，皆以南本為定。有不知者，但檢北本，見卷次不同，往往謂疏記所指乖誤。今之所引虛空喻文，即南本第三十一卷文也。
佛順迦葉難云：一切眾生雖復無常，而是佛性常住無變。是故我於此經中說，眾生佛性非內非外，猶如虛空非內非外。如其虛空有內外者，虛空不名為一為常，亦不得言一切處有。虛空雖復非內非外，而諸眾生悉皆有之。眾生佛性亦復如是。經稱虛空非內非外者，謂虛空遍一切處，非唯在眾生身內，亦非唯在眾生身外。一言虛空，依正攝盡。眾生皆悉有之者，謂一切眾生身中有於空大也。眾生既有，余處豈無？余處若無，則不名虛空。合法者，佛性非六根，故非內；非六塵，故非外。雖非內外，體遍內外，而諸眾生定有此性，故云悉皆有之。是知佛性該攝，豈揀情無？虛空周遍，何專內外？豈隔墻壁瓦礫耶？
請觀下，二、釋經義。既云虛空一切處有，則知心性遍收，安隔瓦礫？故云何所不收。故知等者，不許執佛性唯在內六入中，亦不許執佛性專在外六入中，故云非內外。意顯佛性體遍內外，故云遍一切處有也。
文中云非內外等者，等取一切處有句，故三十二經亦云：我為眾生得開解故，說言佛性非內非外。何以故？凡夫眾生或言佛性住五陰中，如器中有果，或言離陰而有，猶如虛空，是故如來說於中道。眾生佛性非內六入，非外六入，內外合故，名為中道。是故宣說佛性即中道。經稱佛性為中道者，豈有無真俗之中名為佛性耶？是故佛性中道，佛性咸遍，故一經多處論遍。既言雙非，復應雙是，故經中又云亦內亦外。若無雙是，云何言遍？故斥凡夫或言佛性如器中果，及如虛空。世言佛性唯在有情者，如器果耳，尚未能計如虛空，安能曉了非內非外？況經文自釋根塵合故，乃名中道。根塵合者，豈非體一？豈非相即？豈非性遍？豈同器果？今問：佛性為是塵耶？為是根耶？為二合耶？為雙非耶？若雙非者，亦非五陰，何但墻壁。
及云如空者，既云佛性猶如虛空，空既遍收，不專內外。
既云下，二、結示在因。既云眾生在迷，明矣，是知非內非外，亦內亦外之性，只是有情心性遍耳，不可滯言而不求。
次迦下，二、明佛果正因二：初、引經文二：初、牒因義問。迦葉問：云等者，此文在第三十三，因前第三十一卷中如來以虛空喻正因佛性，故迦葉至三十三卷中方問此義也。故經云：迦葉菩薩言：世尊！如佛所說，眾生佛性猶如虛空，云何名為如虛空邪？佛乃下，二、佛以果義答。果地無礙等者，然佛答迦葉，經有三段，俱約果義，先明佛性同虛空，非三世攝，故經云：善男子！虛空無故，非三世攝。佛性常故，非三世攝。善男子！如來已得三菩提，所有佛性、一切佛法常無變易。以是義故，無有三世，猶如虛空。
次明同虛空，非內非外。經云：善男子！虛空無故，非內非外，佛性常故，非內非外，故說佛性猶如虛空。
三、明同虛空無罣礙。經云：善男子！如世間中無罣礙處，名為虛空，如來得三菩提已，於一切佛法無有罣礙，故言佛性猶如虛空。以是因緣，我說佛性猶如虛空。今文中但云果地無礙者，正引後段意兼前二，以三段經文皆約果地為答故也。
豈非下，二、結不二。良由因果互融，三無差別，故迦葉問眾生正因，佛以果義而答，意顯因果不二故也。
由佛下，二、引經示權緣、了，難正因義二：初、明迦葉難二：初、敘難意。由佛果答者，因佛以實教果地無礙，答其空喻也。權智斷果者，謂權教修得了因成智果，修得緣因成斷果，即智果有了性，斷果有緣性，故云果上緣、了。此之二果皆有證有見，故云悉皆是有。
法喻不齊者，法即緣、了，是有。喻即虛空，是無。有無大異，即不齊也。此乃以別教緣、了之法，難圓教正因之喻，即迦葉正為末代根緣宜聞權教，故此難也。
故迦葉下，二、引經文。如來即智果，涅盤即斷果。智果是了性，斷果是緣性，故云佛性。當知佛性之言，更無別體，所以佛性居中，義兼上下，雖有三名，只是緣、了，乃權教修二也。
佛先下，二、佛答二：初、雙標二意。迦葉執有，既為末代權機，故順問而答，仍為實機。廣明理遍，故復前宗，明虛空喻，不同邪計也。先順下，二、歷示經文二：初、順問明有答二：初、引經文。為對煩惱非寂滅，說有涅盤寂滅之理，故云為非等。余二例爾。今問下，二、示經義二：初、牒計反質。文有二句：初句牒計，次句反難。難意者，若執瓦石永非佛性者，則令二乘闡提永無成佛之分，有為煩惱永無寂滅之期。以經文三皆云非故。若許煩惱體即涅盤，二乘性即如來者，何得專執瓦石永非佛性耶？須知經文皆權說耳。
故知下，二、判釋經意二：初、明帶權明實意二：初、正判帶權。寄方便教者，涅盤正談圓實正因，今對機宜，暫說權教緣了，故云寄也。說三對治者，即折挫煩惱，云非涅盤；折挫二乘，云非如來；折挫瓦石，云無佛性，即對治也，皆敦逼有情耳。暫說三有者，釋上寄方便教句，對機暫爾明權，結文即明實義，故云暫說。斷煩惱盡，有涅盤果，離二乘外，有如來人，佛性唯在有情，此皆權談，故云三有以斥三非，釋上說三對治也。且據經有三文，故云三耳。其實唯有緣、了二性義，已如向說。又別教非但緣、了佛性隔於瓦石，正因亦然。但迦葉正以權果緣、了，難實正因耳。
故此下，二、引結文明實二：初、引經文。無非等者，非，猶不也。謂世間無有一物不是虛空所攝，所以虛空絕於待對，故云無非虛空對於虛空也。此乃還喻實教心性三千正因之理遍一切處。
問：既順權機，說權緣、了，何故仍用實教正因喻結耶？
答：如來將護末代權機，不宜聞於生死即涅盤，二乘是如來，瓦礫是佛性，故寄方便教，說緣、了性。忽有實機，不可不說，故以實教正因喻結之。
佛意下，二、釋經意。瓦石等三，以為所對者，謂瓦石、二乘、煩惱是所對，佛性、如來、涅盤是能對。前對權機，則謂所對非能對；今對實機，則全所是能。故知瓦石即佛性，二乘即如來，煩惱即涅盤，則佛性等三之外，更無瓦石等殊，猶如虛空無有待對，故云一切世間無非虛空等。又復應知佛性等三，即三而一，一三融即，不出自心。三千即假，是緣因性，即涅盤也；三千即空，是了因性，即如來也；三千即中，是正因性，即佛性也。況此三千三諦、依正、染凈，攝無不周，豈有瓦石等三唯在心外？虛空之喻豈不然乎？故云一切無非如來等三。
問：前消經文虛空之喻，但約正因因果不二。今消結文，何以具含三法？
答：前從合說，合元具開。今約開論，開不離合。
問：果上豈唯正因性耶？
答：且指究竟所顯三千為果上正因耳。其實緣了與性一合，分證尚爾，況究竟耶？
迦葉下，二、難空成有二：初、迦葉據喻難三：初、標示。復以四大為并者，因佛上答，結云無非虛空對於虛空，即設并云：如來向云虛空無對即是無者，四大無對亦應是無；四大無對而是有者，虛空無對亦應是有，故云令空是有。故迦葉下，二、引經文。世間亦無非四大等者，謂此四大之性遍一切處，無有一處不是四大，而與四大作待對者，此約四大性遍，故得為難，非約四大相也。是則四大性遍，既得名有，虛空體遍，何不名有？迦葉下，三、示經意。有之大者，四大無對，既得名有，虛空無對，亦得名有，此有無過，故云有之大也。
佛於下，二、佛舍喻答三：初、牒經以例三種俱權。舍喻從法者，迦葉雖復以四大作并，佛竟不答，故云舍喻。但牒虛空以對涅盤，故云從法。
問：何故不答？
答：亦有深意。迦葉本云：四大無對，是故名有；虛空亦應無對，是有。今明四大雖無外，計非四大來對於四大，而四大中自有相待。如地、水等，各自相對，而虛空中更無有物自相對者，所以是無。此并虛出，故佛不答。
廣明涅盤不同虛空者，涅盤有十五義不同虛空。如經言：善男子！若言涅盤非、是有、是相、是緣、是歸依處、寂靜、光明、安隱、彼岸，是故得名非三世攝。虛空之性無如是法，是故名無。若有離如是等法，更有法者，應三世攝。虛空若同是有法者，不得非是三世所攝。是則涅盤有十五句，所以有，虛空無十五句，所以無，故云廣明涅盤不同虛空也。
若涅盤不同等者，經既廣談涅盤與虛空不同，例知佛性與如來亦與虛空不同。涅盤十五句中，意含余二，乃成三法俱有，與虛空之喻永異，豈非寄方便教說耶？故知下，并向結文是正因實義，此中經文既云涅盤等與虛空不同者，則權教智斷之性與實教正因義殊也。驗向結文，既云一切世間無非虛空對於虛空，則知如來等三與虛空之喻泯齊，乃是就實教正因而結也。
一切世間等者，世間之言，豈過五陰、假名國土等耶？況陰、界、入色，大小兩乘不唯正報，是知經者，國土等三無非佛性，二乘、煩惱其旨可知。既云一切豈不攝於煩惱、二乘乎，則知煩惱即涅盤，二乘即如來矣。虛空等者，虛空該廣，不可棄於墻壁瓦石，則知瓦石即佛性矣。然一切世間無非虛空對於虛空，本是一義，但顯虛空體遍，如向所說。今以一切攝二乘，虛空收瓦石者，綺互其言，文體然爾。
問：以虛空結喻，則顯瓦石等三即佛性等三，豈非實教三因俱遍，此中何以但云正因結難耶？
答：為對權教緣、了，且就合云正因爾。況合必具開，則三因俱遍。故大經第十三云：虛空無為，是故為常。虛空者即是佛性，佛性即是如來，如來即無為，無為即常。經稱佛性即正因，如來即了因，無為是涅盤，異名即緣因，此乃即一而三，三性俱遍之誠證也。
佛後下，三、更示實教正因異權緣、了。佛後復云等者，即是廣明涅盤不同虛空文。此文在正因結難文後，故云後復云也。經文如向引，然文中所引經文，止撮其梗概，兼加義釋，故與經文稍異。今引經對釋，令文旨可見。
空與涅盤雖俱非世攝者，經云涅盤是有下，列十五句訖，乃云：是故得名非三世攝。又云：虛空若同是有法者，不得非是三世所攝。今文但云空與涅盤俱非世攝也。涅盤如來有證有見者，即經中明涅盤十五句中云：是有、可見、可證也。今更義加如來，以由涅盤是斷果，如來是智果，斷必具智，故義加如來也。虛空常故者，經云：虛空之性無如是法，是故名無。今云常者，常即無義，故章安云：空只是無，無即是常。是故不然者，虛空無證無見也。即經云無如是法。豈非等者，涅盤如來有證有見，即權教緣、了；虛空常故，無證無見，即實教正因，故云不同。
是知一段經文所談三因，權實對論，以權修對實性，則合權修為二，故云緣、了；以實性對修，則合實性為一，故云正因。若權實各論，權修自三，故前文云：如來、佛性、涅盤是有。實性亦三，故前文云：一切世間無非虛空對於虛空。然據經意，正對一分根緣，合權修為二，此二不遍，容隔無情；合實性為一，此一乃遍，寧棄瓦石？況復實教雖合，合乃具開，即正因性具緣、了性。在性，則全修成性；起修，則全性成修。故性三既遍，修三亦然。性遍故，三千在理，故云無情佛性；修遍故，三千果成，即是無情成佛。因果不二，依正何殊？請曉三千，方知體一，不應信於無情有性，而疑於無情成佛也。