一切智法嚴，鞞訶第一得，
愛生及八城，阿那律陀二，
諸見箭興喻，比例最在後。
我聞如是：
一時，佛游郁頭隨若，在普棘刺林。
爾時，拘薩羅王波斯匿聞沙門瞿曇游郁頭隨若，在普棘刺林。拘薩羅王波斯匿聞已，告一人曰：汝往詣沙門瞿曇所，為我問訊圣體康强，安快無病，起居輕便，氣力如常耶？作如是語：拘薩羅王波斯匿問訊圣體康强，安快無病，起居輕便，氣力如常耶？又復語曰：拘薩羅王波斯匿欲來相見。
彼人受教，往詣佛所，共相問訊，卻坐一面，白曰：瞿曇！拘薩羅王波斯匿問訊圣體康强，安快無病，起居輕便，氣力如常耶？拘薩羅王波斯匿欲來相見。
世尊答曰：今拘薩羅王波斯匿安隱快樂，今天及人、阿修羅、揵塔和、羅剎及余若干身安隱快樂。拘薩羅王波斯匿若欲來者，自可隨意。彼時，使人聞佛所說，善受持誦，卽
從座起，繞三匝而去。
爾時，尊者阿難住世尊後，執拂侍佛。使人去後，於是，世尊回顧告曰：阿難！汝來共詣東向大屋，開窗閉戶，住彼密處。今日拘薩羅王波斯匿一心無亂，欲聽受法。
尊者阿難白曰：唯然。
於是，世尊將尊者阿難至彼東向大屋，開窗閉戶，密處布座，敷尼師檀，結跏趺坐。
彼時，使人還詣拘薩羅王波斯匿所，白曰：天王！我已通沙門瞿曇，沙門瞿曇今待天王，唯愿天王自當知時！
拘薩羅王波斯匿告御者曰：汝可嚴駕，我今欲往見沙門瞿曇。御者受教，卽
便嚴駕。
爾時，賢及月姊妹與拘薩羅王波斯匿共坐食時，聞今日拘薩羅王波斯匿當往見佛，白曰：大王！若今往見世尊者，愿為我等稽首世尊，問訊圣體康强，安快無病，起居輕便，氣力如常耶？作如是語：賢及月姊妹稽首世尊，問訊圣體康强，安快無病，起居輕便，氣力如常耶？拘薩羅王波斯匿為賢及月姊妹默然而受。
彼時，御者嚴駕已訖，白曰：天王！嚴駕已辦，隨天王意。
時，王聞已，卽
便乘車，從郁頭隨若出，往至普棘刺林。
爾時，普棘刺林門外眾多比丘露地經行，拘薩羅王波斯匿往詣諸比丘所，問曰：諸賢！沙門瞿曇今在何處？我欲往見。
諸比丘答曰：大王！彼東向大屋開窗閉戶，世尊在中，大王欲見者，可詣彼屋，在外住已，謦欬敲戶，世尊聞者，必為開戶。
便下車，眷屬圍繞，步往至彼東向大屋。到已住外，謦欬敲戶。世尊聞已，卽
為開戶，拘薩羅王波斯匿便入彼屋，前詣佛所，白曰：瞿曇！賢及月姊妹稽首世尊，問訊圣體康强，安快無病，起居輕便，氣力如常耶？
世尊問王：賢及月姊妹更無人使耶？
拘薩羅王波斯匿白曰：瞿曇！當知今日賢及月姊妹我共坐食，聞我今當欲往見佛，便白曰：大王！若往見佛者，當為我等稽首世尊，問訊圣體康强，安快無病，起居輕便，氣力如常耶？故如是白世尊：賢及月姊妹稽首世尊，問訊圣體康强，安快無病，起居輕便，氣力如常耶？瞿曇！彼賢及月姊妹稽首世尊，問訊圣體康强，安快無病，起居輕便，氣力如常耶？
世尊答曰：大王！今賢及月姊妹安隱快樂，今天及人、阿修羅、揵*塔和、羅剎，及余若干身安隱快樂。
於是，拘薩羅王波斯匿與佛共相問訊，卻坐一面，白曰：瞿曇！我欲有所問，聽乃敢陳。
世尊告曰：大王！欲問者，恣意所問。
拘薩羅王波斯匿便問曰：瞿曇！我聞沙門瞿曇作如是說：本無，當不有，今現亦無若有余沙門、梵志一切知、一切見者。瞿曇！憶如是說耶？
世尊答曰：大王！我不憶作如是說：本無，當不有，今現亦無若有余沙門、梵志一切知、一切見者。
爾時，鞞留羅大將住在拘薩羅王波斯匿後，執拂拂王，於是，拘薩羅王波斯匿回顧告鞞留羅大將曰：前日王共大眾坐，誰最前說沙門瞿曇作如是說：本無，當不有，今現亦無若有余沙門、梵志一切知、一切見者。？
鞞留羅大將答曰：天王！有想年少吉祥子前作是說。
拘薩羅王波斯匿聞已，告一人曰：汝往至想年少吉祥子所，作如是語：拘薩羅王波斯匿呼汝。
往想年少吉祥子所，作如是語：年少！拘薩羅王波斯匿呼汝。
彼人去後，於是，拘薩羅王波斯匿白世尊曰：沙門瞿曇！頗有異說異受，沙門瞿曇憶所說耶？
世尊答曰：大王！我憶曾如是說：本無，當不有，今現亦無若有余沙門、梵志一時知一切，一時見一切。大王！我憶如是說也。
拘薩羅王波斯匿聞已，嘆曰：沙門瞿曇所說如師，沙門瞿曇所說如善師。欲更有所問，聽我問耶？
世尊告曰：大王！欲問，恣意所問。
拘薩羅王波斯匿問曰：瞿曇！此有四種：剎利、梵志、居士、工師，為有勝如、有差別耶？
世尊答曰：此有四種：剎利、梵志、居士、工師，此有勝如、有差別也。剎利梵志種，此於人間為最上德。居士、工師種，此於人間為下德也。此有四種：剎利、梵志、居士、工師，是謂勝如、是謂差別。
拘薩羅王波斯匿聞已，嘆曰：沙門瞿曇所說如師，沙門瞿曇所說如善師。
拘薩羅王波斯匿白曰：瞿曇！我不但問於現世義，亦復欲問於後世義，聽我問耶？
世尊告曰：大王！欲問，恣意所問。
拘薩羅王波斯匿問曰：瞿曇！此有四種：剎利、梵志、居士、工師，此有勝如、有差別於後世耶？
世尊答曰：此有四種：剎利、梵志、居士、工師，此有勝如、有差別謂後世也。此有四種：剎利、梵志、居士、工師，若成就此五斷支，必得善師如來、無所著、正盡覺，必得可意，無不可意，亦於長夜得義饒益，安隱快樂。云何為五？多聞圣弟子信著如來，根生定立，無能奪者，謂沙門、梵志、天及魔、梵及余世間，是謂第一斷*支。復次，大王！多聞圣弟子少病無病，成就等食道，不熱不冷，正樂不諍，謂食飲消、正安隱消，是謂第二斷*支。復次，大王！多聞圣弟子無諂無誑、質直，現如真世尊及諸梵行，是謂第三斷*支。
復次，大王！多聞圣弟子常行精進，斷惡不善，修諸善法，自起意，專一堅固，為諸善本，不舍方便，是謂第四斷*支。復次，大王！多聞圣弟子修行智慧，觀興衰法，得如此智，圣慧明達，分別曉了，以正盡苦，是謂第五斷*支。此有四種：剎利、梵志、居士、工師，彼若成就此五斷*支，必得善師如來、無所著、正盡覺，必得可意，無不可意，亦於長夜得義饒益，安隱快樂。此有四種：剎利、梵志、居士、工師，是謂勝如、是謂差別於後世也。
拘薩羅王波斯匿聞已，嘆曰：沙門瞿曇所說如師，沙門瞿曇所說如善師。欲更有所問，聽我問耶？
世尊告曰：大王！欲問，恣意所問。
拘薩羅王波斯匿問曰：瞿曇！此有四種：剎利、梵志、居士、工師，此有勝如、此有差別於斷行耶？
世尊答曰：此有四種：剎利、梵志、居士、工師，此有勝如、此有差別於斷行也。大王！於意云何？若信者所斷，是不信斷者，終無是處。若少病者所斷，是多病斷者，終無是處。若不諂不誑者所斷，是諂誑斷者，終無是處。若精勤者所斷，是懈怠斷者，終無是處。若智慧者所斷，是惡慧斷者，終無是處。
猶如四御：象御、馬御、牛御、人御，彼中二御不可調、不可御，二御可調、可御。大王！於意云何？若此二御不可調、不可御，彼來調地、御地，受御事者，終無是處。若彼二御可調、可御，來至調地、御地，受御事者，必有是處。如是，大王！於意云何？若信者所斷，是不信斷耶？終無是處。若少病者所斷，是多病斷耶？終無是處。若不諂不誑者所斷，是諂誑斷耶？終無是處。若精勤者所斷，是懈怠斷耶？終無是處。若智慧者所斷，是惡慧斷耶？終無是處。如是此四種：剎利、梵志、居士、工師，是謂勝如、是謂差別於斷行也。
拘薩羅王波斯匿聞已，嘆曰：沙門瞿曇所說如師，沙門瞿曇所說如善師。欲更有所問，聽我問耶？
世尊答曰：大王！欲問，恣意所問。
拘薩羅王波斯匿問曰：瞿曇！此有四種：剎利、梵志、居士、工師，此有勝如、此有差別，謂斷耶？
世尊答曰：此有四種：剎利、梵志、居士、工師，彼等等斷，無有勝如、無有差別於斷也。大王！猶如東方剎利童子來，彼取乾娑羅木作火母，鉆攢生火。南方梵志童子來，彼取*乾娑羅木作火母，*鉆攢生火。西方居士童子來，彼取*乾栴檀木作火母，*鉆攢生火。北方工師童子來，彼取*乾鉢投摩木作火母，*鉆攢生火。大王！於意云何？謂彼若干種人持若干種木作火母，*鉆攢生火。彼中或有人著燥草木，生烟、生焰、生色。大王！於烟烟、*焰*焰、色色說何等差別耶？
拘薩羅王波斯匿答曰：瞿曇！謂彼若干種人取若干種木作火母，*鉆攢生火，彼中或有人著燥草木，生烟、生*焰、生色，瞿曇！我不說烟烟、*焰*焰、色色有差別也。
如是，大王！此有四種：剎利、梵志、居士、工師，彼一切等等斷，無有勝如、無有差別於斷也。
拘薩羅王波斯匿聞已，嘆曰：沙門瞿曇所說如師，沙門瞿曇所說如善師。欲更有所問，聽我問耶？
世尊告曰：大王！欲問，恣意所問。
拘薩羅王波斯匿問曰：瞿曇！有天耶？
世尊問曰：大王！何意問有天耶？
拘薩羅王波斯匿答曰：瞿曇！若有天有諍、樂諍者，彼應來此間。若有天無諍、不樂諍者，不應來此間。
爾時，鞞留羅大將住在拘薩羅王波斯匿後，執拂拂王，鞞留羅大將白曰：瞿曇！若有天無諍、不樂諍者不來此間，且置彼天。若有天有諍、樂諍來此間者，沙門瞿曇必說彼天福勝、梵行勝，此天得自在退彼天、遣彼天也。
是時，尊者阿難在世尊後，執拂侍佛，於是，尊者阿難作是念：此鞞留羅大將是拘薩羅王波斯匿子，我是世尊子，今正是時，子子共論。
於是，尊者阿難語鞞留羅大將曰：我欲問汝，隨所解答。大將！於意云何？拘薩羅王波斯匿所有境界，教令所及，拘薩羅王波斯匿福勝、梵行勝故，寧得自在退去、遣去耶？
鞞留羅大將答曰：沙門！若拘薩羅王波斯匿所有境界，教令所及，拘薩羅王波斯匿福勝、梵行勝故，得自在退去、遣去也。
大將！於意云何？若非拘薩羅王波斯匿境界，教令所不及，拘薩羅王波斯匿福勝、梵行勝故，意得自在退彼、遣彼耶？
鞞留羅大將答曰：沙門！若非拘薩羅王波斯匿境界，教令所不及，拘薩羅王波斯匿福勝、梵行勝故，不得自在退彼、遣彼也。
尊者阿難復問曰：大將！頗聞有三十三天耶？
鞞留羅大將答曰：我拘薩羅王波斯匿游戲時，聞有三十三天。
大將！於意云何？拘薩羅王波斯匿福勝、梵行勝故，寧得自在退彼三十三天，遣彼三十三天耶？
鞞留羅大將答曰：沙門！拘薩羅王波斯匿尚不能得見三十三天，況復退遣耶？退遣彼三十三天者，終無是處。
如是，大將！若有天無諍、不樂諍不來此間者，此天福勝、梵行勝。若有此天諍、樂諍來此間者，此天於彼天尚不能得見，況復退遣耶？若退遣彼者，終無是處。
於是，拘薩羅王波斯匿問曰：瞿曇！此沙門名何等耶？
世尊答曰：大王！此比丘名阿難，是我侍者。
拘薩羅王波斯匿聞已，嘆曰：阿難所說如師，阿難所說如善師。欲更有所問，聽我問耶？
世尊告曰：大王！欲問，恣意所問。
拘薩羅王波斯匿問曰：瞿曇！頗有梵耶？
世尊問曰：大王！何意問有梵耶？大王！若我施設有梵，彼梵清凈。
世尊與拘薩羅王波斯匿於其中間論此事時，彼使人將想年少吉祥子來還，詣拘薩羅王波斯匿所，白曰：天王！想年少吉祥子已來在此。
拘薩羅王波斯匿聞已，問想年少吉祥子曰：前日王共大眾會坐，誰最前說沙門瞿曇如是說：本無，當不有，今現亦無若有余沙門、梵志一切知、一切見。耶？
想年少吉祥子答曰：天王！鞞留羅大將前說也。
鞞留羅大將聞已，白曰：天王！此想年少吉祥子前說也。
如是彼二人更互共諍此論，於其中間彼御者便嚴駕，至拘薩羅王波斯匿所，白曰：天王！嚴駕已至，天王當知時。
拘薩羅王波斯匿聞已，白世尊曰：我問瞿曇一切知事，沙門瞿曇答我一切*知事。我問沙門瞿曇四種清凈，沙門瞿曇答我四種清凈。我問沙門瞿曇所得，沙門瞿曇答我所得。我問沙門瞿曇有梵，沙門瞿曇答我有梵。若我更問余事者，沙門瞿曇必答我余事。瞿曇！我今多事，欲還請辭。
世尊答曰：大王！自當知時。
拘薩羅王波斯匿聞世尊所說，善受持誦，卽
從座起，繞世尊三匝而去。
佛說如是，拘薩羅王波斯匿、尊者阿難及一切大眾聞佛所說，歡喜奉行！
