道不能自鳴，假人而鳴。鳴雖不同，道則未嘗不同也。茍不同不足以為道，如仲尼之一貫，老聃之無為，釋氏之空寂，人異道同，此其證也，況夫禪教兩宗同出於佛？禪，佛心也；教，佛口也。豈有心口自相矛盾者乎？奈何去圣時遙，師承各異，教者指禪為暗證，禪者目教為漸修，明暗未得其公，頓漸罔知攸定，迭為詆毀，殆若仇讎，非但鼓之空言，抑且筆之簡冊。
世道日下，弊將何如？昔圭峰禪師患之，遂將教禪諸祖著述章句旨意相符者，集為一書，名曰禪源諸詮，以訓于世，將使兩家學者知一佛無二道，四河無異味，言歸于好，永無敗盟。源詮之功，豈易量哉？予每見南方此弊尤甚，安得人有是書，一洗舊習，咸與惟新。興念至此，未嘗不廢食而嘆也。
今雪堂總統大師，若有所契，特捐衣長復新諸梓，以廣流傳，千里走書，俾為序引。裴公相國既述于前，自視何人，敢此凌躐以貽識者之誚？然而此書平生所愛慕者，何幸掛名其間，故不讓也。
禪源詮者，唐圭峰禪師之所作也。佛之道，廣周法界而細入微塵，非有非空，無內無外。後之學禪者，志窮實相，以言語為苛纖；設教者，務核真詮，以空寂為誕肆。離為異門，莫能統一，豈佛之道本然哉？於是以教三種證禪三宗，謂依性說相，即息妄修心；破相顯性，即泯絕無寄；顯示真心，即直明心性。江漢殊流而同歸智海，酸醎異調而共臻禪味。至於空宗性宗之別，頓修漸修之殊，莫不會其指歸，開示正覺。
然又慮末學之易惑而難悟也，則又旁行為啚朱墨以志之。自頓覺至成佛，十重為凈；自不覺至受報，十重為染。凈染之源，由於圣凡心法悉具真妄，是名藏識。不覺則迷真逐妄，歷劫輪回；頓覺則舍妄歸真，隨順解脫。雖然，學者要知，真如、闡教如標月指，若復見月，了知所標畢竟非月，則詮圖兩忘，愚智通為般若，垢凈俱證菩提。南岳、天臺、南侁、北秀與達磨東來宗旨無有差別，尚何禪與教之分哉？
唐大中時，裴相國休為之叙，復手書是圖，付金州延昌寺，後傳唯勁師，再傳玄契師，而圖行閩湘吳越間，國朝至元十二年，世祖御廣寒殿，愿問禪教要義，帝師及諸耆德以禪源詮對，上意悅，命板行於世。
後二十有九年，為大德癸卯嗣法雪堂仁禪師，奉旨之五臺，回途過大同，得金時潛庵覺公禪師所書啚，益加考訂，鋟梓以傳諸遠，俾圭峰禪師研真顯正，化導群迷之意，永久不墜。其為利益，何可稱量？文原與師為方外交，乃隨喜贊嘆為之，次序其說，書諸編首。
雪堂禪師，智識雄邁，行解圓通，喜修為，樂施與。一日，謂余曰：愚嘗患世之學佛者不究如來設教之因，妄執空有，競分大小，曰頓曰漸，曰禪曰律，訾訾紛紛，千數百年，如護父足，使具受病。雖遇一二同志有以啟之，恨不能家喻而戶曉也。幸得圭峰所述禪源詮，其文博雅，其旨切當，悉叙前所患者，道其所以然，且作圖示心一真實諦含三大義：無明緣染，諸相妄起；依修斷法，獲證入理；提綱舉要，如指諸掌。昔至元十二年春正月，世祖皇帝萬機之暇，御瓊華島，延請帝師，太保文貞劉公亦在焉，乃召在京耆宿問諸禪教乖互之義。先師西庵贇公等八人，因以圭峰禪源詮文為對，允愜宸衷。當時先師囑其弟雙泉泰公為之記，仍命雪堂鏤板流行，愚以參問諸方，未暇及此。向於云中普恩、興國二寺各獲一本，後在京萬壽方丈復得遼朝崇天皇太后清寧八年印造頒行天下定本，與文士較正，擬欲刻梓以傳永久。請叙一言，庸伸先師遺志。
余聞之，喜曰：今子之心，即圭峰師憂世之心也。然不有斯文無以解其惑，不壽其傳無以利其眾，學者睹之而情不遣，解不生，亦何益矣？古人所謂四難者，今三難不具其一，則在諸方參學者，儻能不負二師弘法利人之念，盡心披玩，情遣解生，如王良總六轡馳通衢，阿師駕般若航登彼岸，豈有不達者哉？
圭峰禪師集禪源諸詮為禪藏而都序之，河東裴休曰：未曾有也。
自如來現世，隨機立教，菩薩間生，據病指藥，故一代時教，開深淺之三門；一真凈心，演性相之別法。馬龍二士皆弘調御之說，而空性異宗；能秀二師俱傳達磨之心，而頓漸殊稟。荷澤直指知見，江西一切皆真，天臺專依三觀，牛頭無有一法。其他空有相破，真妄相收，反奪順取，密指顯說，故天竺中夏，其宗實繁。
良以病有千源，藥生多品，投機隨器，不得一同。雖俱為證悟之門，盡是正真之道，而諸宗門下通少局多，故數十年來，師法益壞。以承稟為戶牖，各自開張；以經論為干戈，互相攻擊。情隨函矢而遷變，
孟子曰：矢人豈不仁於函人哉？函人唯恐傷人，矢人唯恐不傷人，蓋所習之術然也。今學者但隨宗徒彼此相非耳。函字，唐韻從金。者，鎧甲也。周禮函人為甲，即造甲之人。古字多單為之，故孟子亦單作。
法逐人我以高低，是非紛拏，莫能辨析，則向者世尊、菩薩、諸方教宗，適足以起諍後人，增煩惱病，何利益之有哉？
圭峰大師久而嘆曰：吾丁此時，不可以默矣！
仲尼刪詩書，正禮樂，皆不得已而為之，故述而不作，乃圣人貴道不貴跡意。道吾久修，當宗佛法，今忽和會諸宗，豈欲立跡哉？不得已也。丁，當也。正當須和會之時也。
於是以如來三種教義，印禪宗三種法門，融瓶盤釵釧為一金，攪酥酪醍醐為一味。振綱領而舉者皆順，
荀子云：如振裘領，屈五指而頓之，順者不可勝數也。
據會要而來者同趨。
趨字平聲呼之。周易略例云：據會要以觀方來，則六合輻輳未足多也。都序據圓教以印諸宗，雖百家，亦無所不統也。
尚恐學者之難明也，又復直示宗源之本末、真妄之和合、空性之隱顯、法義之差殊、頓漸之異同、遮表之回互、權實之深淺，通局之是非，
叙述顯明，而丁寧欲人悟也。
毛詩云：匪面命之，言提其耳。當時疾彼人不修德荒亂，言我不對面向汝說，又提耳起耳，就耳邊告汝，汝終不改也。意說丁寧之甚。
論語云：知其說者之於天下也，其如視諸斯乎？指其掌。言夫子語了，指自手掌示弟子。言見此事分明，如掌中之物易了。
嚬呻以吼之，愛軟以誘之。
此下嘆慈悲憂念，如養赤子也。
乳而藥之，憂佛種之夭傷也。
無少善根而作闡提，是夭傷也。
毛詩云：腹我顧我。言慈母念幼子，腹中抱我，蹔起去，又回頭顧我。念惜之深也。
念水火之漂焚也。
欲是水火。
挈而導之，懼邪小之迷陷也。
既有善根，又離五欲，復恐不入於大乘也。
鬬爭之牢固也。
大明不能破長夜之昏，慈母不能保身後之子。
此下嘆悲智與佛同也。佛日雖盛，得吾師然後回光曲照；佛慈悲雖普，得吾師然後弘益彌多。
若吾師者，捧佛日而委曲回照，疑曀盡除；順佛心而橫亘大悲，窮劫蒙益。則世尊為闡教之主，吾師為會教之人。本末相扶，遠近相照，可謂畢一代時教之能事矣。
自世尊演教至今日，會而通之，能事方畢。
或曰：自如來未嘗大都而通之，今一旦違宗趣而不守，廢關防而不據，無乃乖秘藏密契之道乎？答曰：佛於法華、涅盤會中，亦已融為一味，但昧者不覺。故涅盤經迦葉菩薩曰：諸佛有密語，無密藏。世尊贊之曰：如來之言，開發顯露，清凈無翳。愚人不解，為之秘藏；智者了達，則不名藏。此其證也。故王道興，則外戶不閉，而守在戎夷；佛道備，則諸法總持，而防在魔外。
涅盤圓教和會諸法，唯簡別魔說，及外道邪宗耳。
不當復執情攘臂於其間也。
嗚呼！後之學者，當取信於佛，無取信於人；當取證於本法，無取證於末習。
都序以佛語印諸宗，以本法照偏說，故丁寧勸其深信。
能如是，則不孤圭峰劬勞之德矣！
哀哀父母，生我劬勞。吾師之德，過於是矣。後之人觀其法而不生悲感，木石無異。且須保重也。