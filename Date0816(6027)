是經有其二門：一者、略述大意；二者、廣開分別。述大意者，原夫涅盤之為道也，無道而無非道，無住而無非住，是知其道至近至遠。證斯道者，彌寂彌暄，彌暄之故，普震八聲，通虛空而不息；彌寂之故，遠離十相，同真際而湛然；由至遠故，隨教逝之，綿歷千劫而不臻；由至近故，忘言尋之，不過一念而自會也。
今是經者，斯乃佛法之大海，方等之秘藏。其為教也，難可測量，良由]義云：如□□□□說無出頓漸。花嚴等經是其頓教，余名漸□□□內，有其五時：一、佛初成道已，為提胃等說五戒、十善人天教門。二、佛成道已十二年中，宣說三乘差別教門，未說空理。三、佛成道已三十年中，說空、無相波若、維摩、思益等經，雖說三乘同觀於空，未說一乘破三歸一。四、佛成道已四十年後，於八年中說法花經，廣明一乘破三歸一，未說眾生皆有佛性，但彰如來壽過塵數，未來所住復倍上數，不明佛常，是不了教。五、佛臨涅盤說大涅盤，明諸眾生皆有佛性，法身常住，是了義經。
南土諸師多傳是義，北方師說般若等經皆了義，但其所宗各不同耳。如般若經等，智惠為宗，維摩經等，解脫為宗，法花經者，一乘為宗，大涅盤經，妙果為宗，皆是大解起行德究竟大乘了義之說，即破前說五時教言。如大品經往生品中：諸比丘聞說般若，贊嘆檀度，遂脫三衣以用布施。論中釋言：佛制三衣不畜得罪，何犯戒為行施耶？以此在於十二年前佛未制戒，是故不犯。是以文證非局在於十二年後。
又彼論云：須菩提聞說法花舉手低頭皆成佛道，是故今問退不退義。以是文證般若之教未必局在於法花已前，破斷五時即為謬異。又復若言般若教中不破三乘，淺法華時天臺智者問神人言：北立四宗會經意不？神人答言：失多得少。又問：成實論師立五教稱佛意不？神人答曰：小勝四宗猶多過失。然天臺智者禪惠俱通，舉世所重，凡圣難測，是知佛意深遠無限，而欲以四宗科於經旨，亦以五時限於佛意，是猶以螺酌海，用管闚天者耳。教跡淺深，略判如是。