問：聲前薦得，落在今時；句後承當，迷頭認影。作麼生是空劫已前自己？
答：半夜石人無影像，縱橫誰辨往來源？
頌：大地山河瑞像全，丙丁求火又重宣。紅鑪點雪非情謂，碧岫滄浪絕妙玄。緣木取魚終錯矣，刻舟求劍必徒然。驊騮一自窺鞭影，忍俊追風過九天。
問：虛空問萬象，萬象答虛空，且道甚麼人證據？
答：六耳不同謀。
頌：萬象虛空不惜眉，分明問答報君知。須彌俛首非全諾，還似疏山半肯時。參飽客，莫狐疑，休待文殊下一椎。
問：暫時不在，如同死人，且道在甚麼處？
答：東西南北。
頌：毫忽之差，紅塵汨沒；至理一言，奪胎換骨。知不知，休恍惚，夜來兔角逞神通，擊碎多年山鬼窟。
問：門出身易，身出門難。如何是身出門底人？
答：呂大后。
頌：覿面分明仔細看，風流禪客莫顢頇，個中本自無難易，剛被時人立易難。
問：從天降下則貧寒，從地涌出則富貴。既是從天降下，為甚麼卻貧寒？
答：甲乙丙丁。
頌：貧富須知只在人，乾坤那更有疏親？隨家豐儉元平等，獘服華房各任真。
問：盡大地是個解脫門，把手拽不入。且道過在師？過在學人？
答：子承父業。
頌：推不出，拽不入，解脫門開無處立。師資過犯總彌天，悔也應知追不及。追不及，入水還曾腳不濕。
問：山河大地無纖毫過患，猶是轉身句。且道轉了後如何？
答：舌頭在口。
頌：拽尾靈龜，擬忘其迹。其迹弗忘，翻成勞役。萬丈懸崖撒手時，腳跟點地無移易。無移易，昨夜東風滿四維，曉來頓覺花狼藉。
問：不見一法，猶是半提。作麼生是全提底道理？
答：石馬驟千山。
頌：陜府鐵牛赤骨立，芒繩掣斷應難覓。崑侖山上震雷音，大似一聲春霹靂。水草之余無所知，卻來江岸聽羗笛。
問：靈山四十九年，未嘗道著一字；少室九年面壁，行行分明。還信得及麼？
答：文不加點。
頌：談而不談，聽而不聽，玉潔冰清，星衡藻鏡。全諾兮辜負己靈，半肯兮埋沒先圣。明眼禪和仔細參，莫隨狂解招三病。
問：跋難陀龍王無耳善聽，且道是甚麼人為他說？
答：張三李四。
頌：舜若多神失卻口，跋難陁龍居其右，再三再四乞玄言，不免為渠垂只手。
問：以泥洗泥即不問，以水洗水時若何？
答：黃河入海流。
頌：水洗水，法幢高建超前軌，可憐一片老婆心，漏泄玄關親切旨。只這是活句，休同死句參，鷓鴣啼在深花。
問：吃飯忘其饑，力充忘其飽。作麼生是力充底人？
答：巨靈擡手無多子，分破華山千萬重。
頌：跛挈痿羸軟弱儂，徧身紅爛臥荊叢，眉棱擬舉如山重，我道斯人力最充。
問：一透龍門云外路，莫作黃河點額魚。未審龍門在甚麼處？
答：洪波浩渺，白浪滔天。
頌：目斷平林與翠岑，千巖萬壑曉云深，雷驚三級桃花浪，葛杖陶梭俊不禁。高著眼，莫麤心，此回蹉過實難尋。
問：打破大唐國，覓個不會佛法底人不得。設使覓得，堪作何用？
答：觀音妙智力，能救世間苦。
頌：量材受職，是得非得。迥出規模，高超繩墨。大唐國內尋將來，且教屋閑噇食。
問：三千大千界，無剎不現身。為甚麼十方游歷徧，不見佛行蹤？
答：此去西天十萬里。
頌：普眼當時覓普賢，目睛猶若隱云烟。方知覿面相逢處，好本元來天下傳。
問：二邊純莫立，中道不須安。且道甚麼處相見，得個端的？
答：鼻孔大頭垂。
頌：佛殿行廊兩夾間，不妨稽首拜師顏。德云面目周沙界，莫訝別峰絕仰攀。
問：有口贊不盡，無言心自明。是則裂破虛空，不是則鬼家活計。上人端的處，道將一句來。
答：不道，不道。
頌：鳧短鶴長，松直棘曲。李白桃紅，山青水綠。與麼酬酢，千足萬足。禪房一枕黑甜余，方信無由容寵辱。
問：古人道：一切不為，佛也不作。未審作個甚麼？
答：闡提漢。
頌：古洞云深下腳難，轉身獨步入長安，五湖四海皆曾到，八水三川已徧觀。有意氣時添意氣，得盤桓處且盤桓，圣情凡解俱截斷，蠅利蝸名總不干。
問：回途轉位，直須戴角披毛。喚作畜生，得麼？
答：饑湌渴飲。
頌：兀兀無知水牯牛，優游終不混常流，拖犁拽杷閑終日，未審何時是徹頭？逼拶處，莫輕酬，溈山書字深深意，浩浩名聞四百州。
問：若見諸相非相，則見如來。汝一切時中甚麼處歸依？
答：心不負人。
頌：眼中撥盡黃金屑，調御十身猶屈節。不識人嫌強露顏，那堪仰嶠還饒舌？橫按鏌鎁，傷龜恕鱉，幾個禪流，皮下有血？
問：維摩一默，未出化門。目擊道存，顢頇佛性。灑落一句作麼生道？
答：六六三十六。
頌：跳出離微語默關，橫身物外任安閑。從他杓柄談長短，但看山尖月一彎。灑落句，本非慳，恐隨流水到人間。
問：我是他非，他是我非。唯之與阿，相去幾何？
答：海闊山遙。
頌：是非海安身，得失林中著腳。這般一等禪和，不妨有些作略。擬詢相去幾何，別日為渠斟酌。
問：闍王殺父，圓悟無生。善星出家，為甚麼生陷地獄？
答：據欵結案。
頌：愛惡俱忘，圣凡截斷。地獄天堂，猶窺葦管。迷悟情塵不立時，自然心地常平坦。
問：路逢達道人，不將語默對。且道如何見得淺和深？
答：賤避貴，少避老。
頌：攜手相將過海東，淺深難昧把梢翁。鷓鴣聲桃花綻，誰効靈云繼祖風？
問：作是思惟時，十方佛皆現。而今思惟也，佛在甚麼處？
答：頂上無螺髻。
頌：捏目生華，迷頭認影。凈地撒沙，平田掘井。根境識三，不勞馳騁。妙相本自圓成，莫學胭脂涂癭。
問：若人識得心，大地無寸土。即今山河大地是有是無？
答：江南塞北。
頌：有無俱坐斷，獨露一山河；人境元非二，心塵不隔多。但能高著眼，何用動干戈。擊碎疑團還罄快，莫教平地起風波。
問：背覺合塵即不問，背塵合覺是若何？
答：劈腹剜心。
頌：塵寰終日竟忙忙，那事元來總不妨。舉步儻能離向背，更無岐路泣亡羊。
問：未達境唯心，起種種分別；達境唯心已，分別即不生。過關底道將一句來。
答：柳綠花紅。
頌：懵憧無知，總不記得；一鏃遼空，萬機頓息。文殊不二門，維摩酬一默。牢看向上關，照顧白拈賊，走徧江南并塞北。
問：少林九年，垂一則語，直至如今，諸方詁舉。未審諸人作麼生舉？
答：徒勞側耳。
頌：退步應須自決，莫便亡鋒結舌。若也莽鹵顢頇，虧殺神光立雪。別！別！勿謂達磨無法可說，自是闍黎弄巧成拙。
問：不用揚眉瞬目，豎拂敲床。勿涉離微，甚處相見？
答：氣急殺人。
頌：大地非寬，微塵非窄。覿面相呈，撞頭磕額。擬議不知，攔腮便摑。全提正令摠權衡，萬里清風帀地生。
問：水鳥樹林皆悉念佛念法。且道案山與主山說個甚麼法？
答：諦聽！諦聽！
頌：切忌追求，徒勞采摭。竺法蘭陁，未嘗翻譯。諦聽諦聽兮不辨金鍮，如是如是兮難分玉石。越凡情，絕朕迹，十寸應知為一尺。
問：四十九年無不盡，為甚麼末後拈花始道傳？
答：憐兒不覺丑。
頌：瞿曇平昔忒多羅，鋪席開張不柰何。末後拈花折倒處，洎乎笑殺老頭陁。阿呵呵！會也麼？幾縷斷霞橫雪岳，一鉤殘月掛烟蘿。
問：絲懸綠水，浮定有無之意。且道為人在甚麼處？
答：移舟諳水勢。
頌：微風信止浪痕平，短棹飄飄一葉輕，月鉤云餌沈寒水，釣得金鱗始稱情。參禪客！參禪客！莫待龍門遭點額。
問：云從龍，風從虎。且道仰山拄杖從個甚麼？
答：一棒一條痕。
頌：云從龍，風從虎，仰山柱杖從雷雨。佛祖瞻之喪膽魂，德山見也忘區宇。杜禪和，休莽鹵！若非收得返魂香，爭散若雙垂瓜。是一人？是二人？屈指從頭數不真。
問：得魚必假筌，得兔必假罤。不假筌罤，還得也無？
答：收來放去。
頌：恢恢天網疏非漏，水陸生靈難以透，點額華鯨更不移，桂宮白兔仍依舊。遇明時，當曉晝，呂尚從今莫下鉤，成湯自此休秋狩。
問：德山棒如雨點，臨濟喝似雷奔，且道那個最親切？
答：南地竹兮北地木。
頌：拱密威嚴，全施號令。無劣無優，無偏無正。具眼兮針芥相投，擬心兮圣凡難并。當機棒喝沒人情，十圣三賢應乞命。
問：百尺竿頭須進步，十方世界現全身。且道百尺竿頭如何進步？
答：險。
頌：踢倒須彌，踏翻大地。左右逢源，縱橫無累。分身百億兮至化綿綿，撒手懸厓兮靈機異異。
問：情存向背，見處偏枯。且道仰山拂子是偏是正？
答：信手拈來。
頌：玉線金針半夜穿，鼻微芒細巧相聯。從來妙用離情見，須信靈山有秘傳。
問：曹山云：諸方盡把格則語，何不與他道卻？且道如何為他道則是？
答：逢人不得錯舉。
頌：法不離心，波即是水。擬涉詮量，是非鋒起。古格分明舉似伊，桃紅李白薔薇紫。
問：龍牙云：待石烏龜解語即向汝道。且道那個是石烏龜？
答：九宮八卦。
頌：石烏龜，分付汝，劈腹剜心無險阻。茫茫天下杜禪和，慎勿從今休錯舉。
問：德山云：我宗無語句，實無一法與人。且道德山還盡善也未？
答：駟不及舌。
頌：云出岫兮無心，月印江兮非意。直饒云月如然，也是一場特地。舉身踏轉上頭關，應笑維摩垂不二。鷲嶺舉一花，少林開五葉。西乾布芬芳，東土光煒煠。五派各奔流，一言成勝捷。正偏能參差，祖代相承接。玉馬驟青霄，泥牛駕舟檝。蒼梧鳳不棲，古殿誰肯躡？撒手舊途中，主賓那交涉？飰肚飽齁齁，枕高安帖帖。綠水綠潺潺，青山青疊疊。