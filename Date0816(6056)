禪師諱明聰，字無聞，邵武光澤奚氏子也。宗傳臨濟，師事天奇。天奇之盛化也，聯芳授受，龍象數百員，而師拔其萃。然師不就疏請，不藉檀脂，卓立當陽，開創禪社。愛以劇務繩學者，重振百丈之規，或不堪其勞而去，未期月復來歸之，以故升其堂者，皆挺特有志之士。且函丈之室如旅泊，中夜跏趺，四壁凜然，榻下咄咄之聲，常驚達旦，是以楊岐之令，至師又行焉。
師初受業於講肆，精研性相有聲，同輩憚其鋒，以英邵武嘲之。師獨陰疑大通智勝佛，十劫坐道場，佛法不現前，不能成佛道，乃與義學浩浩盤桓。有曰：既是佛矣，何須更成？或曰：為度眾生故，所以不成佛。
師默嘆曰：審如是乎？遂盡棄其所好，堅扣禪宗，不契。忽聞馬嘶，廓然自驚，趨見天奇瑞禪師，瑞嗔目叱出眼地將軍，便有不怕死和尚。沙作揮劍勢，濟放身便倒。
沙曰：好個師僧死在劍下。
濟起，呵呵大笑曰：作麼？作麼？
濟任緣揮塵，惟津津焉提唱綱宗而已，稍不如意，飄然去之。或舟或鄽，或破寺村庵，前後凡遷居二十余所。但其為人真率閑雅，胸無隱事，耳目交接，使人忘其名勢，以故賢彥追崇之。其於院務，凡百闊略，知友常以書勉濟，濟笑曰：牙籌算計，俗尚為譏，況道人乎？古制不立烟爨，草衣樹宿，聞道益廣，行道益多。今人動以規法相繩，禮樂鏗鏘，舉一狗子無佛性話，求其不惑者，尠矣！尤云：我能據守祖庭，利其徒屬，能作能為，破律喪行，恣彼陷溺，是何益也？
濟晚年閑著異跡，機不厭繁。有道人拈拄杖問曰：者是誰底？
濟曰：是山僧底。
曰：既是師底，因甚在我手里？
濟呼曰：度拄杖來！道人度杖與濟。
濟曰：汝底在甚麼處？道人整冠。
濟曰：似則也似，是則未是。
道人大笑，又指吉祥草問傍僧曰：是甚麼？
曰：吉祥草。
曰：更有吉祥者否？僧以足按地。
道人曰：獅子窟中，果無異獸。濟擯僧出院。
又僧問：得何三昧便乃隨波逐浪？
濟曰：兩岸春風香不斷，一谿流水落花新。
曰：怎柰學人不會。
濟曰：蜻蜓飛尚緩，蛺蝶舞偏忙。
曰：和尚莫將境示人。濟喝，僧便作禮。
濟曰：啼得血流無用處，不如緘口過殘春。
濟二十二出家，歿年七十有四矣。眾知濟有厭世意，請留偈，濟以手搖曳曰：何多事也！乃趨寂，時嘉靖庚戌之秋也。得法者二人：一居胥山，曰云谷會；一居精嚴寺，曰冬溪澤。俱以嚴標行話於世。
贊曰：濟公近繼無際，遠續斷橋，歷觀其始末，機智毫忽不爽。然前後居無定相，惟激勵學者為要務，諸莊旱損，略不干懷，可謂救時之明哲者也。尚有以不事短之，所謂盲人問豹，與語奇斑哉！
無趣禪師，諱如空，其先施姓，嘉興秀水人也。早歲留神內典，浮沈於理路文言。過僧舍，覽傳燈錄，心目茫然，乃執卷求老僧解。老僧曰：此歷祖真參實悟之要妙也，非意識可能至耳。
空奮發，棄家，裹幘巾，同濟法舟徧訪諸方耆宿。抵杭城，見封自然，值封檐坐補破衲，空進問曰：和尚補者個，遮寒即是？遮熱即是？
封停針，熟視空曰：道甚麼？空即禮拜。
封曰：點茶來。空作舞而出。
如是經行八載，克志勞躬，此中尚未廓鬯，既歸秀水，不復居家，東尋西討，如游峰逐，世人多笑之。
適埜翁曉禪師來東塔，空大喜，即走請益。曉以本色示空，空罔措其指。復經三年，聞雞鳴，始獲慶快，乃機投曉公，曉以斷橋真脉許空焉。蓋曉遡嗣寶芳進，進嗣月谿澄，澄乃福林度之三世也，故曉為斷橋七世之苗裔。
曉又囑空曰：昔六祖能大師自傳衣法，潛隱獵隊一十六載，方大露布，汝宜慎之！
空即就秀水掩關，乃說法曰：三十余年參禮請益十方宗匠，問法，皆云無說；問佛，皆云無相；幸得無相無說，不覺頓空伎倆。追昔腳跟，失卻便宜。今喜眉毛生在眼上，從斯丟去草鞋，即便拗折拄杖，拍雙空手，入玄關，坐看陰陽消長。復有一偈：
窮子還歸長者宅，善財參徧雜花林。
大千收拾毫端內，推出虛空掩上門。
於是嘉禾有道之士，爭游空之門。會正信長者經營敬畏庵，請空弘持祖道，空乃啟關曰：自結玄關自活埋，自吾閉也自吾開。一拳打破虛空竅，放出從前者漢來。始會名宿，就庵披剃，受滿分戒，主持庵事，名傾緇素。
選部陸光祖常訪道要於空，空驀頭生按。祖嘆曰：澄之不清，浠之不濁，趣公之謂與？
一日小參，眾方集，空喝曰：禍出私門！便下座，乃謂性沖曰：有件不了公案，來歲中秋，汝為我來。
沖應期而至，空大悅，說偈俄化。偈曰：
生來死去空花，死去生來一夢。
皮囊付與丙丁公，白骨斷橋隨眾。
呵呵！明月清風吟弄。
時萬歷庚辰也。
贊曰：無趣脫略墨繩，真斷橋之後也。然竟以一木而支大廈，其得不危者，幸也歟！幸也歟！
禪師名慧經，字無明，撫州仁和裴氏子也。九歲誦孔孟章句，即究其義。每問：浩然之氣，是個甚麼？或有笑者，或有訝者，公皆一舉手而去之。遂潛心內典，如獲故物。
年二十一，父事廩山忠老宿，求忠斬發，忠曰：著急作麼？待汝瞥地，我為汝師。
公乃刻志苦行三載，因見雙林頌有省，輒遯跡峨峰。又三載，讀傳燈，至僧問興善：如何是道？善曰：大好山。又深疑之，因力撼巨石，得達其旨，乃曰：欲參無上菩提道，急急疏通大好山。知道始知山不好，翻身跳出祖師關。趨呈於忠。
忠笑曰：吾不汝欺。為公圓頂，時年二十有七。復還舊隱，不下山者二十四載，遠近賢之。
萬歷甲午，出住寶方，有道者過訪曰：師住此山，曾見何人？
公曰：總未行腳。
曰：寧以一隅而小天下乎？公敬諾，即杖笠觀方，諸尊宿皆珍譽之。
登五臺參瑞峰和尚，峰出笑巖禪師之門。公請曰：某甲於古德機緣不盡余疑，旦雖徧歷門，如窺羅縠之月，乞慈垂憫，下剖愚蒙。語畢，殷勤作禮。
峰嘆曰：善哉！上座以英偉之姿，銳於入道，而胸中尚有芥蔕耶！如不棄山埜，試舉將來。
公曰：臨濟道佛法無多子，畢竟是個甚麼？
曰：向道佛法無多子，又是個甚麼？
公曰：玄沙謂：靈云未徹。那里是它未徹處？
曰：大是玄沙未徹。
公曰：趙州勘破婆子，未審甚處遭他勘破？
曰：卻是婆子勘破趙州。
公釋然，再拜謝之。復獻頌曰：
暗藏春色，明露秋光。
有眼莫見，縱智難量。
到家不上長安道，一任風花雪月揚。
峰深肯公語叶洞上宗旨，而公亦以紹續洞宗自任。
南還，初住董巖，遷壽昌，中興曹洞。其時像教相尚，公獨不攀外護，嘗誡知事曰：萬般存此道，一味信前緣。
每同眾耕耘，耆年不怠。學侶參尋，每將钁柄為禪杖；尊賓顧訪，且就蓑衣準布袍，故有壽昌古佛之稱。
益王向公，齎香修敬，公漠然不答。知事懼叢林所系，請稍循時宜。公曰：吾佛制，不臣天子，不友諸侯，為佛兒孫而違佛制，是叛佛也。吾豈作叛佛之人哉？
王聞而嘆曰：去圣時遙，幸遺此老！
公三坐道場，殿宇禪坊煥然鼎新。別建蘭若二十余所，從未只字干及檀信，檀信自歸。有引修懺佛事於山中，公重詬之曰：汝邀一時之利，開晚近流獘之端，使禪坊流為應院，豈非巨罪之魁也？以故公之名號所及，而古風習習，其規繩不整而自肅。
嘗上堂曰：諸佛時常說法，不須擬議猜詳是何法。天地玄黃，宇宙洪荒，不論通宗透教，只貴直下承當。承當個甚麼？云騰致雨，露結為霜，蛟龍不宿死水，猛虎豈行路傍？透得者些關棙，何須愿化西方？不問先佛後祖，鼻孔一樣放光，化被草木，賴及萬方。釋迦不肯泄破，達磨九年覆藏，峨峰不惜口業，一下為眾宣揚。且道作麼生宣揚？揮幾云：罔談彼短，靡恃己長。
又曰：宗乘中事，難以措辭，大道門庭，爭容擬議？等閑垂一句，如大阿鋒離匣，逢之者，則死不移時；似涂毒鼓受槌，聞之者，則喪不旋踵。所謂妙峰峻仞，埜獸難藏；寶樹晶光，靈禽莫泊。其用也，單趁金毛歸埜窟，直追鐵額入深山，掃天下之攙搶，拂世間之孽屑，提墮坑落壍之類，揭迷封滯殼之流。其功也，使法界、世界、虛空界，一體同觀；佛道、人道、地獄道，萬法融會。雖然如是，猶未為向上事，須知更有出格在。噫！正令不行先斬首，大機一發圣賢悲。
又曰：抽筋不動皮，換骨不見血，筋骨一齊空，游行不倒跌。達磨大師解滅而不解生，釋迦老人解生而不解滅。要知生滅不相干，除是當年乾矢橛。
萬歷丁巳臘之七日，公田務歸，顧眾曰：老僧自此不復作矣。
除夕上堂曰：今年只有茲時在，請問諸人知也無？那事未曾親磕著，切須綿密作工夫。
越三日告寂，眾悲惶不已。公復展目，說偈慰之，為留旬余，裁書徧辭鄰壁道俗，更自作偈，令侍僧舉火。至十七日，晨起盥漱拭身曰：不必再浴矣。乃大書今日分明指示，擲筆而逝，其年七十有一。依命闍維，侍僧宣公所遺之偈曰：
無量劫來秪者個，今日依然又者個。
復將者個了那個，者個那個同安樂。
火光忽成五色，諸牙頂髻不壞，就寢堂建塔藏之。其門人無異來，已開化博山矣。