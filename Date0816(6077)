我聞如是：
一時，佛游王舍城，在竹林迦蘭哆園，與大比丘眾俱，共受夏坐。
爾時，世尊於十五日說從解脫時，在比丘眾前敷座而坐。世尊坐已，便入定意，觀諸比丘心。於是，世尊見比丘眾靜坐默然極默然，無有睡眠，除陰蓋故。比丘眾坐甚深極甚深，息極息、妙極妙。
是時，尊者舍梨子亦在眾中，於是，世尊告曰：舍梨子！比丘眾靜坐默然極默然，無有睡眠，除陰蓋故。比丘眾坐甚深極甚深，息極息、妙極妙。舍梨子！誰能敬重奉事比丘眾者？
從座起，偏袒著衣，叉手向佛，白曰：世尊！如是比丘眾靜坐默然極默然，無有睡眠，除陰蓋故。比丘眾坐甚深極甚深，息極息、妙極妙。世尊！無能敬重奉事比丘眾者，唯有世尊能敬重奉事法及比丘眾、戒、不放逸、布施及定，唯有世尊能敬重奉事。
世尊告曰：舍梨子！如是！如是！無能敬重奉事比丘眾者，唯有世尊能敬重奉事法及比丘眾、戒、不放逸、布施及定，唯有世尊能敬重奉事。舍梨子！猶如王及大臣有種種嚴飾具，繒彩錦罽、指環、臂釧、肘瓔、咽鉗、生色珠鬘，舍梨子！如是，比丘、比丘尼以戒德為嚴飾具。舍梨子！若比丘、比丘尼成就戒德為嚴飾具者，便能舍惡，修習於善。舍梨子！猶如王及大臣有五儀式，劍、蓋、天冠、珠柄之拂及嚴飾屣，守衛其身，令得安隱，舍梨子！如是，比丘、比丘尼以持禁戒為衛梵行。舍梨子！若比丘、比丘尼成就禁戒為衛梵行者，便能舍惡，修習於善。
舍梨子！猶如王及大臣有守合人，舍梨子！如是，比丘、比丘尼以護六根為守合人。舍梨子！若比丘、比丘尼成就護六根為守合人者，便能舍惡，修習於善。舍梨子！猶如王及大臣有守門將，聰明智慧，分別曉了，舍梨子！如是，比丘、比丘尼以正念為守門將。舍梨子！若比丘、比丘尼成就正念為守門將者，便能舍惡，修習於善。舍梨子！猶如王及大臣有好浴池，清泉平滿，舍梨子！如是，比丘、比丘尼以息心為浴池泉。舍梨子！若比丘、比丘尼成就*息心為浴池泉者，便能舍惡，修習於善。舍梨子！猶如王及大臣有沐浴人，常使洗浴，舍梨子！如是，比丘、比丘尼以善知識為沐浴人。舍梨子！若比丘、比丘尼成就善知識為沐浴人者，便能舍惡，修習於善。
舍梨子！猶如王及大臣有涂身香，木蜜、沈水、栴檀、蘇合、雞舌、都梁，舍梨子！如是，比丘、比丘尼以戒德為涂香。舍梨子！若比丘、比丘尼成就戒德為涂香者，便能舍惡，修習於善。舍梨子！猶如王及大臣有好衣服，初摩衣、錦繒衣、白
邏衣，舍梨子！如是，比丘、比丘尼以慚愧為衣服。舍梨子！若比丘、比丘尼成就慚愧為衣服者，便能舍惡，修習於善。舍梨子！猶如王及大臣有好床座，極廣高大，舍梨子！如是，比丘、比丘尼以四禪為床座。舍梨子！若比丘、比丘尼成就四禪為床座者，便能舍惡，修習於善。
舍梨子！猶如王及大臣有工剃師，常使洗浴，舍梨子！如是，比丘、比丘尼以正念為剃師。舍梨子！若比丘、比丘尼成就正念為剃師者，便能舍惡，修習於善。舍梨子！猶如王及大臣有肴饌美食，種種異味，舍梨子！如是，比丘、比丘尼以喜為食。舍梨子！若比丘、比丘尼成就於喜以為食者，便能舍惡，修習於善。舍梨子！猶如王及大臣有種種飲，飲、瞻波飲、甘蔗飲、蒲桃飲、末蹉提飲，舍梨子！如是，比丘、比丘尼以法味為飲。舍梨子！若比丘、比丘尼成就法味以為飲者，便能舍惡，修習於善。
舍梨子！猶如王及大臣有妙華鬘，青蓮華鬘、瞻卜華鬘、修摩那華鬘、婆師華鬘、阿提牟哆華鬘，舍梨子！如是，比丘、比丘尼以三定為華鬘：空、無愿、無相。舍梨子！若比丘、比丘尼成就三定為華鬘者，便能舍惡，修習於善。舍梨子！猶如王及大臣有諸屋舍、堂閣、樓觀，舍梨子！如是，比丘、比丘尼以三室為屋舍：天室、梵室、圣室。舍梨子！若比丘、比丘尼成就三室為屋舍者，便能舍惡，修習於善。舍梨子！猶如王及大臣有典守者，謂守室人，舍梨子！如是，比丘、比丘尼以智慧為守室人。舍梨子！若比丘、比丘尼成就智慧為守室人者，便能舍惡，修習於善。
舍梨子！猶如王及大臣有諸國邑四種租稅，一分供王及給皇后、宮中彩女，二分供給太子、羣
臣，三分供國一切民人，四分供給沙門、梵志，舍梨子！如是，比丘、比丘尼以四念處為租稅。舍梨子！若比丘、比丘尼成就四念處為租稅者，便能舍惡，修習於善。舍梨子！猶如王及大臣有四種軍──象軍、馬軍、車軍、步軍，舍梨子！如是，比丘、比丘尼以四正斷為四種軍。舍梨子！若比丘、比丘尼成就四正斷為四種軍者，便能舍惡，修習於善。舍梨子！猶如王及大臣有種種轝──象轝、馬轝、車轝、步轝，舍梨子！如是，比丘、比丘尼以四如意足為掆轝。舍梨子！若比丘、比丘尼成就四如意足以為轝者，便能舍惡，修習於善。
舍梨子！猶如王及大臣有種種車莊，以眾好師子、虎、豹斑文之皮，織成雜色種種莊飾，舍梨子！如是，比丘、比丘尼以止觀為車。舍梨子！若比丘、比丘尼成就止觀以為車者，便能舍惡，修習於善。舍梨子！猶如王及大臣有駕御者，謂御車人，舍梨子！如是，比丘、比丘尼以正念為駕御人。舍梨子！若比丘、比丘尼成就正念為駕御人者，便能舍惡，修習於善。舍梨子！猶如王及大臣有極高幢，舍梨子！如是，比丘、比丘尼以己心為高幢。舍梨子！若比丘、比丘尼成就己心為高幢者，便能舍惡，修習於善。
舍梨子！猶如王及大臣有好道路，平正坦然，唯趣圍觀，舍梨子！如是，比丘、比丘尼以八支圣道為道路，平正坦然，唯趣涅盤。舍梨子！若比丘、比丘尼成就八支圣道以為道路，平正坦然，唯趣涅盤者，便能舍惡，修習於善。舍梨子！猶如王及大臣有主兵臣，聰明智慧，分別曉了，舍梨子！如是，比丘、比丘尼以智慧為主兵臣。舍梨子！若比丘、比丘尼成就智慧為主兵臣者，便能舍惡，修習於善。舍梨子！猶如王及大臣有大正殿，極廣高敞，舍梨子！如是，比丘、比丘尼以智慧為大正殿。舍梨子！若比丘、比丘尼成就智慧為大正殿者，便能舍惡，修習於善。
舍梨子！猶如王及大臣昇高殿上，觀殿下人往來走踴、住立坐臥，舍梨子！如是，比丘、比丘尼以昇無上智慧高殿，為自觀己心，周正柔軟，歡喜遠離。舍梨子！若比丘、比丘尼成就無上智慧高殿，為自觀己心，周正柔軟，歡喜遠離者，便能舍惡，修習於善。舍梨子！猶如王及大臣有宗正卿，諳練宗族，舍梨子！如是，比丘、比丘尼以四圣種為宗正卿。舍梨子！若比丘、比丘尼成就四圣種為宗正卿者，便能舍惡，修習於善。舍梨子！猶如王及大臣有名良醫，能治眾病，舍梨子！如是，比丘、比丘尼以正念為良醫。舍梨子！若比丘、比丘尼成就正念為良醫者，便能舍惡，修習於善。
舍梨子！猶如王及大臣有正御床，敷以氍氀、毾，覆以錦綺羅縠，有襯體被，兩頭安枕，加陵伽波惒邏波遮悉多羅那，舍梨子！如是，比丘、比丘尼以無礙定為正御床。舍梨子！若比丘、比丘尼成就無礙定為正御床者，便能舍惡，修習於善。舍梨子！猶如王及大臣有名珠寶，舍梨子！如是，比丘、比丘尼以不動心解脫為名珠寶。舍梨子！若比丘、比丘尼成就不動心解脫為名珠寶者，便能舍惡，修習於善。舍梨子！猶如王及大臣極凈沐浴，好香涂身，身極清凈，舍梨子！如是，比丘、比丘尼以自觀己心為身極凈。舍梨子！若比丘、比丘尼成就自觀己心為身凈者，便能敬重奉事世尊、法及比丘眾、戒、不放逸、布施及定。
佛說如是，尊者舍梨子及諸比丘聞佛所說，歡喜奉行！
