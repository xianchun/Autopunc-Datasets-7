世尊！云何菩薩摩訶薩常應遠離我執乃至見者執？
善現！若菩薩摩訶薩觀我乃至見者畢竟非有。所以者何？以我乃至見者自性不可得故，是為菩薩摩訶薩常應遠離我執乃至見者執。
世尊！云何菩薩摩訶薩常應遠離斷執？
善現！若菩薩摩訶薩觀一切法性不可斷。所以者何？以一切法畢竟不生，無斷義故，是為菩薩摩訶薩常應遠離斷執。
世尊！云何菩薩摩訶薩常應遠離常執？
善現！若菩薩摩訶薩觀一切法常性非有。所以者何？以一切法無生無滅，非斷常故，是為菩薩摩訶薩常應遠離常執。
世尊！云何菩薩摩訶薩常應遠離相想？
善現！若菩薩摩訶薩觀雜染法畢竟非有。所以者何？以雜染法本性離故，是為菩薩摩訶薩常應遠離相想。
世尊！云何菩薩摩訶薩常應遠離見執？
善現！若菩薩摩訶薩都不見有諸見自性。所以者何？所見諸法不可得故，是為菩薩摩訶薩常應遠離見執。
世尊！云何菩薩摩訶薩常應遠離名色執？
善現！若菩薩摩訶薩觀名色性都無所有。所以者何？真實名色不可得故，是為菩薩摩訶薩常應遠離名色執。
世尊！云何菩薩摩訶薩常應遠離蘊執？
善現！若菩薩摩訶薩觀諸蘊性都無所有。所以者何？積聚法性不可得故，是為菩薩摩訶薩常應遠離蘊執。
世尊！云何菩薩摩訶薩常應遠離處執？
善現！若菩薩摩訶薩觀諸處性都無所有。所以者何？生門法性不可得故，是為菩薩摩訶薩常應遠離處執。
世尊！云何菩薩摩訶薩常應遠離界執？
善現！若菩薩摩訶薩觀諸界性都無所有。所以者何？住持法性不可得故，是為菩薩摩訶薩常應遠離界執。
世尊！云何菩薩摩訶薩常應遠離諦執？
善現！若菩薩摩訶薩觀諸諦性都無所有。所以者何？非虛妄法不可得故，是為菩薩摩訶薩常應遠離諦執。
世尊！云何菩薩摩訶薩常應遠離緣起執？
善現！若菩薩摩訶薩觀緣起性都無所有。所以者何？無明等法不可得故，是為菩薩摩訶薩常應遠離緣起執。
世尊！云何菩薩摩訶薩常應遠離住著三界執？
善現！若菩薩摩訶薩觀三界性都無所有。所以者何？三界系法不可得故，是為菩薩摩訶薩常應遠離住著三界執。
世尊！云何菩薩摩訶薩常應遠離一切法執？
善現！若菩薩摩訶薩觀諸法性都無所有。所以者何？諸法自性但假施設，皆如虛空，不可得故，是為菩薩摩訶薩常應遠離一切法執。
世尊！云何菩薩摩訶薩常應遠離於一切法如理、不如理執？
善現！若菩薩摩訶薩觀諸法性無有如理、不如理者。所以者何？如是諸法不可得故，是為菩薩摩訶薩常應遠離於一切法如理、不如理執。
世尊！云何菩薩摩訶薩常應遠離依佛見執？
善現！若菩薩摩訶薩知依佛見不得見佛。所以者何？真佛自性，不可見故，是為菩薩摩訶薩常應遠離依佛見執。
世尊！云何菩薩摩訶薩常應遠離依法見執？
善現！若菩薩摩訶薩知依法見不得見法。所以者何？真法自性，不可見故，是為菩薩摩訶薩常應遠離依法見執。
世尊！云何菩薩摩訶薩常應遠離依僧見執？
善現！若菩薩摩訶薩知依僧見不得見僧。所以者何？真僧自性，無相無為，不可見故，是為菩薩摩訶薩常應遠離依僧見執。
世尊！云何菩薩摩訶薩常應遠離依戒見執？
善現！若菩薩摩訶薩知罪福性俱非實有。所以者何？若罪若福，但假施設，不可得故，是為菩薩摩訶薩常應遠離依戒見執。
世尊！云何菩薩摩訶薩常應遠離依空見執？
善現！若菩薩摩訶薩觀諸空法都無所有，不可觀見。所以者何？空之自性，非有非無，不可見故，是為菩薩摩訶薩常應遠離依空見執。
世尊！云何菩薩摩訶薩常應遠離厭怖空性？
善現！若菩薩摩訶薩觀一切法自性皆空，非空與空有所違害故，厭怖事俱不可得。所以者何？諸有性法，或可厭怖，空非有性法，不應厭怖故，是為菩薩摩訶薩常應遠離厭怖空性。
世尊！云何菩薩摩訶薩常應圓滿通達空？
善現！若菩薩摩訶薩知一切法自相皆空，是為菩薩摩訶薩常應圓滿通達空。
世尊！云何菩薩摩訶薩常應圓滿證無相？
善現！若菩薩摩訶薩不思惟一切相，是為菩薩摩訶薩常應圓滿證無相。
世尊！云何菩薩摩訶薩常應圓滿知無愿？
善現！若菩薩摩訶薩於三界法心無所住，是為菩薩摩訶薩常應圓滿知無愿。
世尊！云何菩薩摩訶薩常應圓滿三輪清凈？
善現！若菩薩摩訶薩圓滿清凈十善業道，是為菩薩摩訶薩常應圓滿三輪清凈。
世尊！云何菩薩摩訶薩常應圓滿悲愍有情，及於有情無所執著？
善現！若菩薩摩訶薩已得大悲及嚴凈土都無所執，是為菩薩摩訶薩常應圓滿悲愍有情，及於有情無所執著。
世尊！云何菩薩摩訶薩常應圓滿於一切法平等性見，及於此中無所執著？
善現！若菩薩摩訶薩於一切法不增不減，及於此中無取無住，是為菩薩摩訶薩常應圓滿於一切法平等性見，及於此中無所執著。
世尊！云何菩薩摩訶薩常應圓滿於諸有情平等性見，及於此中無所執著？
善現！若菩薩摩訶薩於諸有情不增不減，及於此中無取無住，是為菩薩摩訶薩常應圓滿於諸有情平等性見，及於此中無所執著。
世尊！云何菩薩摩訶薩常應圓滿於真理趣究竟通達，及於此中無所執著？
善現！若菩薩摩訶薩於一切法真實理趣，雖如實通達而無所通達，及於此中無取無住，是為菩薩摩訶薩常應圓滿於真理趣究竟通達，及於此中無所執著。
世尊！云何菩薩摩訶薩常應圓滿無生忍智？
善現！若菩薩摩訶薩忍一切法無生無滅，無造無作，及知名色畢竟不生，是為菩薩摩訶薩常應圓滿無生忍智。
世尊！云何菩薩摩訶薩常應圓滿說一切法一相理趣？
善現！若菩薩摩訶薩於一切法不行二相，是為菩薩摩訶薩常應圓滿說一切法一相理趣。
世尊！云何菩薩摩訶薩常應圓滿滅除分別？
善現！若菩薩摩訶薩於一切法無所分別，是為菩薩摩訶薩常應圓滿滅除分別。
世尊！云何菩薩摩訶薩常應圓滿遠離諸想？
善現！若菩薩摩訶薩遠離一切小想、大想及無量想，是為菩薩摩訶薩常應圓滿遠離諸想。
世尊！云何菩薩摩訶薩常應圓滿遠離諸見？
善現！若菩薩摩訶薩遠離聲聞、獨覺等見，是為菩薩摩訶薩常應圓滿遠離諸見。
世尊！云何菩薩摩訶薩常應圓滿遠離煩惱？
善現！若菩薩摩訶薩棄舍一切有漏煩惱習氣相續，是為菩薩摩訶薩常應圓滿遠離煩惱。
世尊！云何菩薩摩訶薩常應圓滿善巧止觀？
善現！若菩薩摩訶薩修一切智、一切相智，是為菩薩摩訶薩常應圓滿善巧止觀。
世尊！云何菩薩摩訶薩常應圓滿調伏心性？
善現！若菩薩摩訶薩於三界法不著不樂，是為菩薩摩訶薩常應圓滿調伏心性。
世尊！云何菩薩摩訶薩常應圓滿寂靜心性？
善現！若菩薩摩訶薩善攝六根，是為菩薩摩訶薩常應圓滿寂靜心性。
世尊！云何菩薩摩訶薩常應圓滿無礙智性？
善現！若菩薩摩訶薩修得佛眼，於一切法決了無礙，是為菩薩摩訶薩常應圓滿無礙智性。
世尊！云何菩薩摩訶薩常應圓滿無所愛染？
善現！若菩薩摩訶薩能於六處能善棄舍，是為菩薩摩訶薩常應圓滿無所愛染。
世尊！云何菩薩摩訶薩常應圓滿隨心所欲，往諸佛土，於佛眾會，自現其身？
善現！若菩薩摩訶薩修勝神通，往諸佛土，承事供養諸佛世尊，請轉法輪，饒益一切，是為菩薩摩訶薩常應圓滿隨心所欲，往諸佛土，於佛眾會，自現其身。善現當知！諸菩薩摩訶薩住第七地時，常應遠離前二十法，及應圓滿後二十法。
世尊！云何菩薩摩訶薩常應圓滿悟入一切有情心行？
善現！若菩薩摩訶薩一心俱智如實遍知一切有情心及心所行相差別，是為菩薩摩訶薩常應圓滿悟入一切有情心行。
世尊！云何菩薩摩訶薩常應圓滿游戲神通？
善現！若菩薩摩訶薩游戲種種自在神通，為欲親近供養佛故，從一佛土至一佛土，而能不生游佛土想，是為菩薩摩訶薩常應圓滿游戲神通。
世尊！云何菩薩摩訶薩常應圓滿見諸佛土，如其所見，而自嚴凈種種佛土？
善現！若菩薩摩訶薩住一佛土能見十方無邊佛國，亦能示現，而嘗不生佛國土想，又為成熟諸有情故，現處三千大千世界轉輪王位而自莊嚴，亦能棄舍而無所執，是為菩薩摩訶薩常應圓滿見諸佛土，如其所見，而自嚴凈種種佛土。
世尊！云何菩薩摩訶薩常應圓滿承事供養諸佛世尊，於如來身如實觀察？
善現！若菩薩摩訶薩為欲饒益諸有情故，於法義趣如實分別，如是名為以法承事供養諸佛，又諦觀察諸佛法身，是為菩薩摩訶薩常應圓滿承事供養諸佛世尊，於如來身如實觀察。善現當知！諸菩薩摩訶薩住第八地時，於此四法常應圓滿。
世尊！云何菩薩摩訶薩常應圓滿根勝劣智？
善現！若菩薩摩訶薩住佛十力，如實了知一切有情諸根勝劣，是為菩薩摩訶薩常應圓滿根勝劣智。
世尊！云何菩薩摩訶薩常應圓滿嚴凈佛土？
善現！若菩薩摩訶薩以無所得而為方便，嚴凈一切有情心行無所執著，是為菩薩摩訶薩常應圓滿嚴凈佛土。
世尊！云何菩薩摩訶薩常應圓滿如幻等持，數入諸定？
善現！若菩薩摩訶薩住此等持，雖能成辦一切事業，而心於法都無動轉，又修等持極成熟故，不作加行，能數現前，是為菩薩摩訶薩常應圓滿如幻等持，數入諸定。
世尊！云何菩薩摩訶薩常應圓滿隨諸有情善根應熟，故入諸有，自現化生？
善現！若菩薩摩訶薩為欲成熟諸有情類殊勝善根，隨其所宜，故入諸有，而現受生，是為菩薩摩訶薩隨諸有情善根應熟，故入諸有，自現化生。善現當知！諸菩薩摩訶薩住第九地時，於此四法常應圓滿。
世尊！云何菩薩摩訶薩常應圓滿攝受無邊處所大愿，隨有所愿，皆令證得？
善現！若菩薩摩訶薩已修六種波羅蜜多極圓滿故，或為嚴凈諸佛國土，或為成熟諸有情類，隨心所愿，皆能圓滿，無所匱乏，是為菩薩摩訶薩常應圓滿攝受無邊處所大愿，隨有所愿，皆令證得。
世尊！云何菩薩摩訶薩常應圓滿隨諸天、龍，廣說乃至人非人等異類音智？
善現！若菩薩摩訶薩修習殊勝詞無礙解，善知有情言音差別，是為菩薩摩訶薩常應圓滿隨諸天、龍，廣說乃至人非人等異類音智。
世尊！云何菩薩摩訶薩常應圓滿無礙辯說？
善現！若菩薩摩訶薩修習殊勝辯無礙解，為諸有情能無盡說，是為菩薩摩訶薩常應圓滿無礙辯說。
世尊！云何菩薩摩訶薩常應圓滿入胎具足？
善現！若菩薩摩訶薩雖一切生處實化生，而為益有情，現入胎藏，於中具足種種勝事，是為菩薩摩訶薩常應圓滿入胎具足。
世尊！云何菩薩摩訶薩常應圓滿出生具足？
善現！若菩薩摩訶薩於出胎時，示現種種希有勝事，令諸有情見者歡喜，得大饒益，是為菩薩摩訶薩常應圓滿出生具足。
世尊！云何菩薩摩訶薩常應圓滿家族具足？
善現！若菩薩摩訶薩或生剎帝利大族，或生婆羅門大族，所稟父母，無可譏嫌，是為菩薩摩訶薩常應圓滿家族具足。
世尊！云何菩薩摩訶薩常應圓滿種姓具足？
善現！若菩薩摩訶薩常在過去諸大菩薩種姓中生，是為菩薩摩訶薩常應圓滿種姓具足。
世尊！云何菩薩摩訶薩常應圓滿眷屬具足？
善現！若菩薩摩訶薩純以無量無數菩薩摩訶薩眾而為眷屬，非余雜類，是為菩薩摩訶薩常應圓滿眷屬具足。
世尊！云何菩薩摩訶薩常應圓滿生身具足？
善現！若菩薩摩訶薩於初生時，其身具足一切相好，放大光明，遍照無邊諸佛世界，亦令彼界六種變動，有情遇者，皆獲利樂，是為菩薩摩訶薩常應圓滿生身具足。
世尊！云何菩薩摩訶薩常應圓滿出家具足？
善現！若菩薩摩訶薩於出家時，無量無數百千俱胝那庾多眾前後圍遶，尊重贊嘆，往詣道場，剃除須發，服三法衣，受持應器，引導無量無邊有情，令乘三乘而趣圓寂，是為菩薩摩訶薩常應圓滿出家具足。
世尊！云何菩薩摩訶薩常應圓滿莊嚴菩提樹具足？
善現！若菩薩摩訶薩殊勝善根，廣大愿力，感得如是大菩提樹，吠琉璃寶以為其莖，真金為根，枝葉花果皆以上妙七寶所成，其樹高廣，遍覆三千大千佛土，光明照曜，周遍十方殑伽沙等諸佛世界，有情見者，無不蒙益，是為菩薩摩訶薩常應圓滿莊嚴菩提樹具足。
世尊！云何菩薩摩訶薩常應圓滿一切功德成辦具足？
善現！若菩薩摩訶薩滿足殊勝福慧資糧，成熟有情，嚴凈佛土，是為菩薩摩訶薩常應圓滿一切功德成辦具足。
善現當知！諸菩薩摩訶薩住第十地時，常應圓滿此十二法。
世尊！云何菩薩摩訶薩住第十地已，於前所修諸地勝法皆得圓滿，與諸如來應言無異？
善現！是菩薩摩訶薩已圓滿布施波羅蜜多乃至般若波羅蜜多，已圓滿四靜慮、四無量、四無色定，已圓滿四念住乃至八圣道支，已圓滿空、無相、無愿解脫門，已圓滿內空乃至無性自性空，已圓滿真如乃至不思議界，已圓滿苦集滅道圣諦，已圓滿八解脫、九次第定，已圓滿一切陀羅尼門、三摩地門，已圓滿五眼、六神通，已圓滿如來十力乃至十八佛不共法，具一切智、一切相智，若復永斷一切煩惱習氣相續，便住佛地。由此故說，若菩薩摩訶薩住第十地已，於前所修諸地勝法皆得圓滿，與諸如來應言無異。
尒時，具壽善現復白佛言：世尊！云何菩薩摩訶薩住第十地，趣如來地？
佛告善現：是菩薩摩訶薩方便善巧行六波羅蜜多，修四靜慮、四無量、四無色定、三十七菩提分法，廣說乃至十八佛不共法，具一切智、一切相智，超凈觀地、種性地、第八地、具見地、薄地、離欲地、已辦地、獨覺地及菩薩地，又能永斷一切煩惱習氣相續，便成如來應正等覺住如來地。善現！如是菩薩摩訶薩住第十地，趣如來地。如是，善現！齊此當知諸菩薩摩訶薩發趣大乘。
復次，善現！汝次所問如是大乘從何處出，至何處住者，善現當知！如是大乘從三界中出，至一切智智中住，然以無二為方便故，無出無住。所以者何？若大乘、若一切智智，如是二法，不合不散，非有色非無色，非有見非無見，非有對非無對，皆同一相，所謂無相，無相之法，無出無住。所以者何？無相之法，非已出已住，非當出當住，非今出今住。
善現當知！其有欲令無相之法有出住者，則為欲令真如、法界、法性、不虛妄性、不變異性、平等性、離生性、法定、法住、實際、虛空界、不思議界亦有出住。所以者何？真如乃至不思議界皆不能從三界中出，亦不能至一切智智中住。何以故？真如，真如自性空；乃至不思議界，不思議界自性空故。
善現當知！其有欲令無相之法有出住者，則為欲令斷界、離界、滅界、安隱界、寂靜界、無生界、無滅界、無性界、無相界、無作界、無為界亦有出住。所以者何？斷界乃至無為界皆不能從三界中出，亦不能至一切智智中住。何以故？斷界，斷界自性空；乃至無為界，無為界自性空故。
善現當知！其有欲令無相之法有出住者，則為欲令色空乃至識空亦有出住。所以者何？色空乃至識空皆不能從三界中出，亦不能至一切智智中住。何以故？色空，色空自性空；乃至識空，識空自性空故。
善現當知！其有欲令無相之法有出住者，則為欲令眼處空乃至意處空亦有出住。所以者何？眼處空乃至意處空皆不能從三界中出，亦不能至一切智智中住。何以故？眼處空，眼處空自性空；乃至意處空，意處空自性空故。
善現當知！其有欲令無相之法有出住者，則為欲令色處空乃至法處空亦有出住。所以者何？色處空乃至法處空皆不能從三界中出，亦不能至一切智智中住。何以故？色處空，色處空自性空；乃至法處空，法處空自性空故。
善現當知！其有欲令無相之法有出住者，則為欲令眼界空乃至意界空亦有出住。所以者何？眼界空乃至意界空皆不能從三界中出，亦不能至一切智智中住。何以故？眼界空，眼界空自性空；乃至意界空，意界空自性空故。
善現當知！其有欲令無相之法有出住者，則為欲令色界空乃至法界空亦有出住。所以者何？色界空乃至法界空皆不能從三界中出，亦不能至一切智智中住。何以故？色界空，色界空自性空；乃至法界空，法界空自性空故。
善現當知！其有欲令無相之法有出住者，則為欲令眼識界空乃至意識界空亦有出住。所以者何？眼識界空乃至意識界空皆不能從三界中出，亦不能至一切智智中住。何以故？眼識界空，眼識界空自性空；乃至意識界空，意識界空自性空故。
善現當知！其有欲令無相之法有出住者，則為欲令眼觸空乃至意觸空亦有出住。所以者何？眼觸空乃至意觸空皆不能從三界中出，亦不能至一切智智中住。何以故？眼觸空，眼觸空自性空；乃至意觸空，意觸空自性空故。
善現當知！其有欲令無相之法有出住者，則為欲令眼觸為緣所生諸受空乃至意觸為緣所生諸受空亦有出住。所以者何？眼觸為緣所生諸受空乃至意觸為緣所生諸受空皆不能從三界中出，亦不能至一切智智中住。何以故？眼觸為緣所生諸受空，眼觸為緣所生諸受空自性空；乃至意觸為緣所生諸受空，意觸為緣所生諸受空自性空故。
善現當知！其有欲令無相之法有出住者，則為欲令地界空乃至識界空亦有出住。所以者何？地界空乃至識界空皆不能從三界中出，亦不能至一切智智中住。何以故？地界空，地界空自性空；乃至識界空，識界空自性空故。
善現當知！其有欲令無相之法有出住者，則為欲令因緣空乃至增上緣空亦有出住。所以者何？因緣空乃至增上緣空皆不能從三界中出，亦不能至一切智智中住。何以故？因緣空，因緣空自性空；乃至增上緣空，增上緣空自性空故。
善現當知！其有欲令無相之法有出住者，則為欲令無明空乃至老死空亦有出住。所以者何？無明空乃至老死空皆不能從三界中出，亦不能至一切智智中住。何以故？無明空，無明空自性空；乃至老死空，老死空自性空故。
善現當知！其有欲令無相之法有出住者，則為欲令夢境、幻事、響、像、光影、陽焰、空花、尋香城、變化事亦有出住。所以者何？夢境乃至變化事皆不能從三界中出，亦不能至一切智智中住。何以故？夢境，夢境自性空；乃至變化事，變化事自性空故。
善現當知！其有欲令無相之法有出住者，則為欲令布施波羅蜜多空乃至般若波羅蜜多空亦有出住。所以者何？布施波羅蜜多空乃至般若波羅蜜多空皆不能從三界中出，亦不能至一切智智中住。何以故？布施波羅蜜多空，布施波羅蜜多空自性空；乃至般若波羅蜜多空，般若波羅蜜多空自性空故。
善現當知！其有欲令無相之法有出住者，則為欲令內空乃至無性自性空亦有出住。所以者何？內空乃至無性自性空皆不能從三界中出，亦不能至一切智智中住。何以故？內空，內空自性空；乃至無性自性空，無性自性空自性空故。
善現當知！其有欲令無相之法有出住者，則為欲令苦集滅道圣諦空亦有出住。所以者何？苦集滅道圣諦空皆不能從三界中出，亦不能至一切智智中住。何以故？苦集滅道圣諦空，苦集滅道圣諦空自性空故。
善現當知！其有欲令無相之法有出住者，則為欲令四念住空乃至八圣道支空亦有出住。所以者何？四念住空乃至八圣道支空皆不能從三界中出，亦不能至一切智智中住。何以故？四念住空，四念住空自性空；乃至八圣道支空，八圣道支空自性空故。
善現當知！其有欲令無相之法有出住者，則為欲令四靜慮空亦有出住。所以者何？四靜慮空皆不能從三界中出，亦不能至一切智智中住。何以故？四靜慮空，四靜慮空自性空故。
善現當知！其有欲令無相之法有出住者，則為欲令四無量空亦有出住。所以者何？四無量空皆不能從三界中出，亦不能至一切智智中住。何以故？四無量空，四無量空自性空故。
善現當知！其有欲令無相之法有出住者，則為欲令四無色定空亦有出住。所以者何？四無色定空皆不能從三界中出，亦不能至一切智智中住。何以故？四無色定空，四無色定空自性空故。
善現當知！其有欲令無相之法有出住者，則為欲令空、無相、無愿解脫門空亦有出住。所以者何？空、無相、無愿解脫門空皆不能從三界中出，亦不能至一切智智中住。何以故？空、無相、無愿解脫門空，空、無相、無愿解脫門空自性空故。
善現當知！其有欲令無相之法有出住者，則為欲令八解脫空亦有出住。所以者何？八解脫空皆不能從三界中出，亦不能至一切智智中住。何以故？八解脫空，八解脫空自性空故。
善現當知！其有欲令無相之法有出住者，則為欲令九次第定空亦有出住。所以者何？九次第定空皆不能從三界中出，亦不能至一切智智中住。何以故？九次第定空，九次第定空自性空故。
善現當知！其有欲令無相之法有出住者，則為欲令凈觀地空乃至如來地空亦有出住。所以者何？凈觀地空乃至如來地空皆不能從三界中出，亦不能至一切智智中住。何以故？凈觀地空，凈觀地空自性空；乃至如來地空，如來地空自性空故。
善現當知！其有欲令無相之法有出住者，則為欲令極喜地空乃至法云地空亦有出住。所以者何？極喜地空乃至法云地空皆不能從三界中出，亦不能至一切智智中住。何以故？極喜地空，極喜地空自性空；乃至法云地空，法云地空自性空故。
善現當知！其有欲令無相之法有出住者，則為欲令一切陀羅尼門、三摩地門空亦有出住。所以者何？一切陀羅尼門、三摩地門空皆不能從三界中出，亦不能至一切智智中住。何以故？一切陀羅尼門、三摩地門空，一切陀羅尼門、三摩地門空自性空故。
善現當知！其有欲令無相之法有出住者，則為欲令五眼、六神通空亦有出住。所以者何？五眼、六神通空皆不能從三界中出，亦不能至一切智智中住。何以故？五眼、六神通空，五眼、六神通空自性空故。
善現當知！其有欲令無相之法有出住者，則為欲令如來十力空乃至十八佛不共法空亦有出住。所以者何？如來十力空乃至十八佛不共法空皆不能從三界中出，亦不能至一切智智中住。何以故？如來十力空，如來十力空自性空；乃至十八佛不共法空，十八佛不共法空自性空故。
善現當知！其有欲令無相之法有出住者，則為欲令無忘失法、住舍性空亦有出住。所以者何？無忘失法、住舍性空皆不能從三界中出，亦不能至一切智智中住。何以故？無忘失法、住舍性空，無忘失法、住舍性空自性空故。
善現當知！其有欲令無相之法有出住者，則為欲令一切智、道相智、一切相智空亦有出住。所以者何？一切智、道相智、一切相智空皆不能從三界中出，亦不能至一切智智中住。何以故？一切智、道相智、一切相智空，一切智、道相智、一切相智空自性空故。
善現當知！其有欲令無相之法有出住者，則為欲令預流者惡趣生，一來者頻來生，不還者欲界生，諸菩薩自利生，阿羅漢、獨覺、如來後有生亦有出住。所以者何？預流者惡趣生乃至如來後有生皆不能從三界中出，亦不能至一切智智中住。何以故？預流者惡趣生，預流者惡趣生自性空；乃至如來後有生，如來後有生自性空故。
善現當知！其有欲令無相之法有出住者，則為欲令預流空乃至如來空亦有出住。所以者何？預流空乃至如來空皆不能從三界中出，亦不能至一切智智中住。何以故？預流空，預流空自性空；乃至如來空，如來空自性空故。
善現當知！其有欲令無相之法有出住者，則為欲令名字、假想、施設言說亦有出住。所以者何？名字、假想、施設言說皆不能從三界中出，亦不能至一切智智中住。何以故？名字、假想、施設言說，名字、假想、施設言說自性空故。
善現當知！其有欲令無相之法有出住者，則為欲令無生無滅、無染無凈、無相無為亦有出住。所以者何？無生無滅、無染無凈、無相無為皆不能從三界中出，亦不能至一切智智中住。何以故？無生無滅、無染無凈、無相無為，無生無滅、無染無凈、無相無為自性空故。
善現當知！由此緣故，我作是說：如是大乘從三界中出，至一切智智中住，然以無二為方便故，無出無住。所以者何？無相之法，無動轉故，不可說言有出有住。
