夫佛祖授受，不過以心印心，此心之體即是大乘。欲證大乘，莫若止觀。止則不隨妄想，而一相永凈；觀則不滯空寂，而妙用興。頓了諸法，觸處皆通，可謂成菩提於彈指，功越僧只；入法界於微塵，理絕分量者也。
粵自大師曲授之後，韜晦海東，逮夫咸平復歸之時，重暉斯土。不謂延至今時，又將置諸高閣。習臺宗者，尚多逐流而迷源；稟異傳者，寧知探本而攝末？自惟闇昧，解行俱荒，竊仰靈文，饑渴方甚，是以輒忘固陋，略辨旨歸，將釋法門。大文為二：初、題目；二、入文。
甲初中又二：初、正釋題；二、出師號。乙今初。
總題六字，具有能起所起、能依所依、能通所通、能繇所繇、能簡所簡、能成所成、能詮所詮、能解所解，八雙十六只義。
初、能起者，所謂大乘，梵語名摩訶衍，即是眾生自性清凈心，依此能起止觀法門。蓋眾生心性本來寂炤，繇寂義故，能起妙止；繇炤義故，能起妙觀也。
二、所起者，即止觀法門，乃三世諸佛背塵合覺之要術。良以眾生心性本來寂炤，然但有性德，未有修德，不覺念起而有無明。念起便成動相，違於本寂；無明便成昧相，違於本炤。遂舉心性之全體而為阿梨耶識，名為業相。此則全真成妄，妄分能、所，能名轉相，所名現相。三細既呈，六麤隨具，惑、業、苦三，連環不息。苦極思本，返察苦源，知苦無性，繇於惑業。惑業無性，有而非有，惟是一心，諸妄永寂，名之為止。知無性苦及與惑業非有而有，差別萬殊，洞明緣起亦惟一心，大用繁興，名之為觀。此二皆依大乘自性清凈心而得起也。
三、能依者，即是止觀。謂繇意識能知名義，故聞說諸法自性寂靜，本來無相，但以虛妄因緣，非有似有。然復有即非有、惟是一心，亦無心相可取。如是意識能解了故，攀緣永息，說名為止；如理觀察，說名為觀。當知修止觀者，則是意識之功能也。
四、所依者，謂以大乘自性清凈心為依止，故依本寂義而修於止，依本炤義而修於觀。當知修止觀者，必以心性為所依也。
五、能通者，謂止觀法門。此復有三：以教為門，能成聞慧；以行為門，能成思慧；以理為門，能成修慧。是中，約分別性以修止觀，一往是教為門；約依他性以修止觀，一往是行為門；約真實性以修止觀，一往是理為門也。
六、所通者，謂大乘自性清凈心。此亦有三，所謂理乘、隨乘、得乘。一往為語，隨乘是觀門所通，得乘是止門所通，理乘是止觀不二門所通也。復次，大乘亦可名能通，止觀亦可名所通。以教為乘，通至相似止觀；以行為乘，通至分真止觀；以理為乘，通至究竟止觀也。
七、能繇者，謂大乘止觀。此復三義：大三義者，謂大、多、勝；乘三義者，謂理、隨、得；止三義者，謂止息義、停止義、不止止義；觀三義者，謂觀穿義、觀達義、不觀觀義。眾生現前一念自性清凈心，體絕對待故大，具足諸法故多，無法可比故勝。性具三義，名理乘；悟達三義，名隨乘；契合三義，名得乘。體此三義一心，遍能息滅見思、塵沙、無明幻惑，名止息義；安住三諦不思議境，名停止義；實無能息所息、能停所停之殊，名不止止義。了此一心三義，遍能穿徹三惑蔽障，名觀穿義；具知一境三諦平等差別因緣，名觀達義；實無能穿所穿、能達所達之殊，名不觀觀義。惟此大乘止觀能繇圓教、圓行、圓理之門也。
八、所繇者，謂大乘法門。三千性相，俱名為法；即法能通，復名為門。諸法之性，非有非無，非亦有無，非非有無，四句圓離，亡泯清凈。悉檀說之，得具四門，四非定四，一一圓融，通為止觀之所繇也。若欲粗點示者，約染分分別性修止觀，是繇空門；約染分依他性修止觀，是繇有門；約染分真實性修止觀，是繇亦有亦空門；約凈分三性修止觀，是繇非有非空門。亦可約分別性，是有門；約依他性，是雙亦門；約真實性，是空門。亦可一一性各論四門，以三性咸離四句，咸得四句說之故也。又修止，是繇空門；修觀，是繇有門；止觀雙行，是繇雙亦門及雙非門。為令易解，作此分別；得意為言，一門一切門，一切門一門，方是所繇大乘門也。
九、能簡者，謂大乘二字，簡非諸余止觀法門。
十、所簡者，謂止觀法門，有於多種：若體真止，入空觀，但能自度，不能度人，不名大乘；若方便隨緣止，出假觀，雖能度人，不到究竟。若二止為方便，得入息二邊分別止；二觀為方便，得入中道第一義觀。一往說是大乘，然次第歷別，則前二不高，後一不廣，亦不名大。在因能運，至果休息，復不名乘。今依自性清凈心而為依止，即動而靜，即昏而明，定慧力莊嚴，以此度眾生，盡未來際，無二際想，方是大乘之止觀也。
十一、能成者，謂繇妙止觀力，克證大乘自性清凈平等一實之心。
十二、所成者，謂本源自性清凈心，大乘無上極果，為妙止觀之所證得，因該果海，果徹因源也。
十三、能詮者，總此六字皆是能詮。大能詮於體、相、用三，絕待之義；乘能詮於從因至果，自度度他之義；止能詮於會妄歸真之義；觀能詮於即體起用之義；法能詮於軌物任持之義；門能詮於就路通家之義。
十四、所詮者，謂即此字下所顯之義，能起吾人聞思修慧。
十五、能解者，謂識心明利故，因文得義，不同牛羊眼視，莫辨旨歸。
十六、所解者，謂名句文身，是聞慧所行之境，乃至慧力殊勝故，則能廣歷一切六塵諸境，悉於其中得見大乘止觀法門也。
若欲五重說者，即是以法為名，自性清凈心為體，止觀為宗，除障得益為用，無上醍醐為相。
乙二、出師號。
師諱慧思，姓李氏，元魏南豫州武津人也。兒童時，夢梵僧勉令入道。嘗於空塚及移托古城，鑿穴棲身，除乞食緣，晝夜讀法華經，頂禮精勤，不事寢息。久雨濕蒸，舉身浮腫，忍心向經，忽爾消磨。又夢普賢乘白象王摩頂，所摩頂上隱起肉髻。年十五，出家受具，夢二十四僧為加羯磨，圓滿戒法。因讀妙勝定經，見贊美禪定，乃遍親禪學。後謁北齊慧文大師，咨受口訣，授以觀心之法。坐禪達旦，遂動八觸，因見三生行道之跡。夏竟將受歲，放身倚壁，豁然大悟法華三昧。此後弘通大乘，初河南袞州，次郢州，次光州開岳寺，次大蘇山。
每講大般若經時，為諸惡論師競以毒藥欲斷師命。師一心念般若，毒即為消，繇此發愿造金字大品般若經及法華經。造畢，制愿文一卷，命弟子智顗代講，至一心具萬行，忽有所疑。
師曰：如汝疑者，乃大品次第意耳，未是法華圓頓旨也。吾昔於夏中，一念頓證，諸法現前。吾既身證，不必有疑。
顗問：所證是十地耶？
曰：吾一生望入銅輪，以領徒太早，損己益他，但居鐵輪耳。
後避地居南岳，登祝融峰，遇岳神會棋。神詣師，曰：師何來此？
師曰：求檀越一坐具地。
神曰：諾。即飛錫以定其處。今福嚴寺是。
神曰：師已占福地，弟子當何所居？
師即轉一石鼓下，逢平地而止。岳神乞戒，師即為說法要。
師將順世，大集門學，連日說法，苦切寒心，乃曰：若有十人不惜身命，常修法華、般舟、方等懺悔，常坐苦行者，隨有所須，吾自供給。如無此人，吾當遠去。竟無答者。
即屏眾歛念，將入寂，弟子靈辨不覺號哭，師訶之曰：惡魔出去！眾圣相迎，方論受生處，何驚吾耶？即端坐唱佛來迎，合掌而逝。顏色如生，異香滿室。陳大建九年六月二十二日也。壽六十三，夏四十九。
師身相挺特，耳有重輪，頂有肉髻，牛行象步，不倚不斜。平昔御寒惟一艾衲，繒纊之屬，一切不受。所居之處，靈瑞重沓，供物嚴備，瓶水自滿。有諸天童以為侍衛，或現形大小，或寂爾藏身。異香勝跡，不可勝紀。已上出天臺山方外志。
今言思大禪師者，後人尊稱之辭。言曲授心要者，以觀心之要不過止觀體狀，今為遍決眾疑，故說前後諸文。又初文略說止觀，義無不了；次文廣作分別，皆是曲垂開示也。按此法門，唐末流散海外，有宋咸平三年日本國寂炤持此本至四明，慈云師得之，為作序流通云。
甲入文為三：初、略標大綱；二、廣作分別；三、歷事指點。乙初中三：初一番問答，泛標正法；第二番問答，標宗大乘；第三番問答，標示止觀。丙初中又二：初、問；二、答。丁今初。
有人問沙門曰：夫稟性斯質，托修異焉。但匠有殊雕，故器成不一。吾聞大德洞於究竟之理，監於玄廓之宗，故以策修，冀聞正法爾。
沙門以勤息為義，乃出家之都名。不改名性，即指自性清凈心。一期果報，五陰名質。有其質者，必稟其性，所謂性相近也。所緣名托，造進為修。隨於染凈緣，成逆、順二修，遂有十界差別之果，所謂習相遠也。匠喻師友，雕喻訓誨，器喻學人。秉教修行，所克之果不一者，三乘七方便等種種差別也。究竟之理，指本性言；玄廓之宗，指妙修言。玄則不滯於淺近，廓則不局於偏隅，不滯不局，乃名正法，蓋已密請大乘止觀法門矣。
丁二、答。
沙門曰：余雖幼染緇風，少餐道味，但下愚難改，行理無沾。今辱子之問，莫知何說也。
此謙退以觀機也。染緇風，餐道味，是明其習於正教。下愚難改，是謙言未臻行理。繇行理無沾，所以不能懸監他心，莫知問者欲何所說。然大師示居鐵輪，已屬行位，今言無沾，實謙辭耳。
丙第二番問答，亦二：初、問；二、答。丁今初。
外人曰：唯然，大德！愿無憚勞，為說大乘行法！謹即奉持，不敢遺忘。
未達惟心，心游理外，名為外人。發大乘心，求大乘法，斯可與言大乘矣。
丁二、答。
沙門曰：善哉佛子！乃能發是無上之心，樂聞大乘行法。汝今即時已超二乘境界，況欲聞而行乎。然雖發是勝心，要藉行成其德。但行法萬差，入道非一，今且依經論為子略說大乘止觀二門。依此法故，速能成汝之所愿也。
能發大心，便名佛子，以其堪紹佛位故也。昔有羅漢，畜一沙彌。沙彌忽發大心，師即讓令前行。故知一念發心，實超二乘境界。然既發勝心，尤須勝行，行雖萬別，止觀為要，以止觀二門能攝能生一切行故。
丙第三番問答，亦二：初、問；二、答。丁今初。
外人曰：善哉愿說！充滿我意，亦使余人展轉利益，則是傳燈不絕，為報佛恩。
佛以度生為事，惟有傳法能報佛恩。此正大乘自利利他之深心也。
丁二、答。
沙門曰：諦聽善攝！為汝說之。所言止者，謂知一切諸法，從本已來，性自非有，不生不滅，但以虛妄因緣故，非有而有。然彼有法，有即非有，唯是一心，體無分別。作是觀者，能令妄念不流，故名為止。所言觀者，雖知本不生，今不滅，而以心性緣起不無虛妄，世用猶如幻夢，非有而有，故名為觀。
先誡諦聽，令生聞慧，又誡善攝，令生思慧，以階修慧也。梵語奢摩他，此翻為止，而有三別：一、體真止；二、方便隨緣止；三、息二邊分別止。就一一止，各有三義：體真止，止息見思，停止真諦。見思、真諦，如水與冰，同一濕性，性則不當止與不止也。方便隨緣止，止息塵沙，停止俗諦。塵沙、俗諦，亦如冰水，性非止與不止也。息二邊分別止，止息無明，停止中諦。無明、中諦，亦如冰水，性非止與不止也。
謂知一切諸法等者，知之一字，即所謂作是觀之觀字，乃繇觀以入止也。一切諸法，遍指十界、十如，權、實、性、相，所謂因緣所生法也。從本已來，性自非有，不生不滅，所謂我說即是空也。十界俱空，不同但空而已。但以虛妄因緣故，非有而有，所謂亦名為假名也。十界互具，不同偏假而已。然彼有法，有即非有，唯是一心，體無分別，所謂亦名中道義也。法法皆中，不同但中而已。
觀即空故，令界內外見思妄念不流；觀即假故，令界內外塵沙妄念不流；觀即中故，令界內外無明妄念不流。為令易解，次第分別，得意為語，三止圓在一心之中，故為大乘止門。
梵語毗鉢舍那，此翻為觀，亦有三別：一、從假入空觀；二、從空入假觀；三、中道第一義觀。就一一觀，亦各三義：從假入空，觀穿見思，觀達真諦。見思、真諦，性元非二，不當觀與不觀。從空入假，觀穿塵沙，觀達俗諦。塵沙、俗諦，性元非二，不當觀與不觀。中道妙觀，觀穿無明，觀達中諦。無明、中諦，性元非二，不當觀與不觀也。此示觀文，與止稍別。前約因緣所生即空、假、中，以明妙止，則三妙觀已在其中，但是就事顯理，攝末歸本，譬如大佛頂經所明陰入處界皆如來藏也。今言雖知本不生，今不滅，即牒上文，全事即理言之，所謂隨緣即不變也。而以心性緣起不無虛妄，世用猶如幻夢，非有而有，乃即指彼一切諸法，隨拈一法，無非緣起法界，所謂不變隨緣，即性具相，俱體俱用，譬如大佛頂經所明，如來藏中七大互融，方為大乘觀門也。
夫以背塵合覺，所有三止三觀，總名為止；全體起用，所有即寂即炤，總名為觀。既非敵對之功，永異偏小之旨。得此意已，廣歷下文染凈三性。若豎若橫，種種止觀，從始至終，罔非圓極，方知智者大師遍立十境，備論十乘，要不出於此矣。秪緣根有利鈍，致使說有詳略，何容重子而反輕父哉？初、略標綱要竟。
乙二、廣作分別二：初、重問；二、詳答。丙今初。
外人曰：余解昧識微，聞斯未能即悟。愿以方便，更為開示！
乙二、詳答三：初、許說；二、立科；三、解釋。丁今初。
沙門曰：然更當為汝廣作分別，亦令未聞尋之取悟也。
乙二、立科。
就廣分別止觀門中作五番建立：一、明止觀依止；二、明止觀境界；三、明止觀體狀；四、明止觀斷得；五、明止觀作用。
一、明止觀依止，有兩卷半文，即慈云所謂初卷開止觀之解者也。二、明止觀境界至五、明止觀作用，有卷半文，即慈云所謂次卷示止觀之行者也。
次第者，依止，即迷悟之源；繇迷，故有三性境界差別；繇有所觀境，故得辨止觀體狀；繇修止觀，便有斷得；繇得體故，便有作用也。
丁三、解釋，即為五：初、明止觀依止至五、明止觀作用。戊初中二：初、分科；二、各釋。己今初。
就第一依止中復作三門分別：一、明何所依止；二、明何故依止；三、明以何依止。
己二、各釋，即為三：初、明何所依止至三、明以何依止。庚初中二：初、標列；二、釋成。辛今初。
初、明何所依止者，謂依止一心，以修止觀也。就中復有三種差別：一、出眾名；二、釋名義；三、辨體狀。
先標一心，次列三別也。一心，即指吾人現前一念介爾之心，其性元與諸佛及眾生等，所謂三無差別。蓋既全真成妄，即復全妄是真，故名一心，非於妄心之外，別立一真心也。譬如指即波之水性，即漚之海性耳。
辛二、釋成，即為三：初、出眾名；二、釋名義；三、辨體狀。壬今初。
初出眾名者，此心即是自性清凈心，又名真如，亦名佛性，復名法身，又稱如來藏，亦號法界，復名法性。如是等名，無量無邊，故言眾名。
此略列七種名以為釋義之本也。
壬二、釋名義三：初、標章；二、廣釋；三、結成。癸今初。
次辨釋名義。
癸二、廣釋為七：初、釋自性清凈心至七、釋法性。子今初。
問曰：云何名為自性清凈心耶？答曰：此心無始以來雖為無明染法所覆，而性凈無改，故名為凈。何以故？無明染法本來與心相離故。云何為離？謂以無明體是無法，有即非有。以非有故，無可與心相應，故言離也。既無無明染法與之相應，故名性凈。中實本覺，故名為心。故言自性清凈心也。
言此現前一念心之自性，自從無始以來，雖被無明染法所覆，而清凈如故，性不可改。譬如虛空，雖被狂華於中起滅，而空性無改。以彼狂華體非有故，不得言其與空相應，是名離也，非如兩物異處而名離也。
言中實本覺者，性非有無，名之為中，不同空之對有得名。理非虛謬，名之為實，不同空之因色顯發。元無不覺，名為本覺，不同空之晦昧無知。故但可以空為喻，不可認空為心。
子二、釋真如。
問曰：云何名為真如？答曰：一切諸法依此心有，以心為體，望於諸法，法悉虛妄，有即非有。對此虛偽法故，目之為真。又復諸法雖實非有，但以虛妄因緣而為生滅之相。然彼虛法生時，此心不生；諸法滅時，此心不滅。不生故不增，不滅故不減。以不生不滅，不增不減，故名之為真。三世諸佛及以眾生，同以此一凈心為體，凡圣諸法自有差別異相，而此真心無異無相，故名之為如。又真如者，以一切法真實如是，唯是一心，故名此一心以為真如。若心外有法者，即非真實，亦不如是，即為偽異相也。是故起信論言：一切諸法，從本已來，離言說相，離名字相，離心緣相，畢竟平等，無有變異，不可破壞，唯是一心，故名真如。以此義故，自性清凈心復名真如也。
初兩番釋真，次一番釋如，次一番合釋真如也。真者，不妄；如者，不異。
初釋真者，一切諸法種種差別，悉是虛妄偽相，心則即差別而非差別，如金即器，器有差別，金性無差，器相是偽，金體是真也。又釋真者，諸法虛妄，因緣生滅，心則即生滅而不生滅，如金即器，器有成壞，金無成壞。成壞即是生滅、增減之妄，無成壞者，名為真也。
次一番釋如者，舉凡圣之萬殊，同真心之一體，體非有二，故言無異，相惟實相，故言無相。
次合釋真如者，心外無法，法惟是心，真實如是，故名真如。引論證成，在文易見。
子三、釋佛性二：初、略釋；二、廣辨。丑今初。
問曰：云何復名此心以為佛性？答曰：佛名為覺，性名為心。以此凈心之體非是不覺，故說為覺心也。
丑二、廣辨三：初、約不覺辨；二、約覺辨；三、釋余疑。寅初中二：初、直明心非不覺；二、雙顯二佛性義。卯今初。
問曰：云何知此真心非是不覺？答曰：不覺即是無明住地。若此凈心是無明者，眾生成佛，無明滅時，應無真心。何以故？以心是無明故。既是無明自滅，凈心自在，故知凈心非是不覺。又復不覺滅故，方證凈心，將知心非不覺也。
無明自滅，凈心自在，乃約在纏真如以明非是不覺。不覺滅故，方證凈心，乃約出纏真如以明非是不覺。此心雖有在纏、出纏之異，而元非不覺則同也。
卯二、雙顯二佛性義。
問曰：何不以自體是覺，名之為覺，而以非不覺故，說為覺耶？答曰：心體平等，非覺非不覺。但為明如如佛故，擬對說為覺也。是故經言：一切無涅盤，無有涅盤佛，無有佛涅盤。遠離覺所覺，若有若無有，是二悉俱離。此即偏就心體平等說也。若就心體法界用義以明覺者，此心體具三種大智，所謂無師智、自然智、無礙智。是覺心體本具此三智性，故以此心為覺性也，是故須知同異之義。云何同？謂心體平等即是智覺，智覺即是心體平等，故言同也。復云何異？謂本覺之義是用，在凡名佛性，亦名三種智性，出障名智慧佛也。心體平等之義是體，故凡圣無二，唯名如如佛也，是故言異。應如是知。
問意單取覺義，答則雙非二邊。然心體實非覺與不覺，亦得說為覺者，以具如如佛及智慧佛二義故也。約如如佛，則非覺非不覺，然既稱佛，亦可強名為覺矣。約智慧佛，既具三智之用，便可直稱為覺也。
無師智，即一切智，了達十界一相，不繇他悟故。自然智，即道種智，了達三千性相無量差別，不繇作意故。無礙智，即一切種智，了達一相無相，無相無不相，一一相中具見一切諸法真實之相，究盡邊底，無障蔽故。又無師智者，謂一切智等，三智一心中得，不從他授故。自然智者，謂一心法爾，具足三智故。無礙智者，謂一切智三諦俱空，道種智三諦皆假，一切種智三諦并中，無隔礙故。
夫如如佛與智慧佛，全體即用，全用即體，安得非同？但智慧佛，凡夫但有其性，未彰其用。而如如佛，在凡不減，在圣不增，安得非異？又復應知智慧佛性，凡夫用雖不彰，而性元無減。如如佛性，凡夫體雖無減，而迷不自覺。則異仍非異，直是非同非異，說有同異之義耳。
寅二、約覺辨四：初、辨智慧佛性；二、辨報應佛性；三、辨出障佛性；四、辨平等佛性。
智慧佛，即自受用報身；報佛，即他受用報身；應佛，即勝、劣二應及隨類應身；出障，即果頭法身；平等，即在纏法身。如此單、復三身諸佛咸以凈心為性，故皆得名為覺也。
卯初中三：初、雙許二義；二、約修廣釋；三、舉喻結成。辰今初。
問曰：智慧佛者，為能覺凈心，故名為佛？為凈心自覺，故名為佛？答曰：具有二義：一者、覺於凈心；二者、凈心自覺。雖言二義，體無別也。
辰二、約修廣釋二：初約迷真起妄，成不覺義；次約返妄歸真，具二覺義。己初中四：初、明二熏；二、出名相；三、明互依；四、結流轉。午今初。
此義云何？謂一切諸佛本在凡時，心依熏變，不覺自動，顯現虛狀。虛狀者，即是凡夫五陰及以六塵，亦名似識、似色、似塵也。似識者，即六、七識也。由此似識念念起時，即不了知似色等法但是心作，虛相無實，以不了故，妄執虛相以為實事。妄執之時，即還熏凈心也。
初言心依熏變等者，謂一真如心，雖復體嘗不變，然法爾有隨緣之能，繇其從未悟故，不免依熏而變。繇其但有性德，未有修德，不覺念起，妄為明覺。此明覺者，即是無明。無明一動，三細六粗遂具，名為顯現虛狀，所謂五陰、六塵是也。受、想、行、識名似識，色陰名似色，六塵名似塵。皆言似者，一心所現虛妄影狀，無實體故。塵即是色，不言可知。識即前六識及第七識。此七皆無別體，依心而起，如水起波故也。此明根本無明熏變力也。
次言由此似識念念等者，妄執秪是見思，亦名枝末無明。繇此無明，增上熏力，令本凈心錮蔽五濁，變作住地無明。此明枝末無明熏變力也。
午二、出名相。
然似識不了之義，即是果時無明，亦名迷境無明。是故經言：於緣中癡。故似識妄執之義，即是妄想所執之境，即成妄境界也。以果時無明熏心故，令心不覺，即是子時無明，亦名住地無明也。妄想熏心故，令心變動，即是業識。妄境熏心故，令心成似塵種子。似識熏心故，令心成似識種子。此似塵、似識二種種子，總名為虛狀種子也。
先明似識不了之義，名為果時迷境無明，即界內十二因緣中無明支也，亦名為癡。以不了境虛故，於三漏中，即無明漏。其余見惑及三界思惑，名為欲漏、有漏。次明似識妄執之義，即是妄想，所謂三界見思惑也。次明所執之境，成妄境界，心若不執，境界本虛也。次明迷境無明還熏凈心，令彼凈心成不覺義。此以枝末無明轉熏根本無明成現行也。次明見思妄想還熏凈心，令彼凈心舉體變動，名為業識。此以六、七識現行轉熏阿梨耶識成現行也。又以妄境熏心即成似塵種子，謂阿梨耶中具有十一色法之種子故；以似識熏心即成似識種子，謂阿梨耶中具有前七識及諸心所之種子故。雖有二種種子，同一虛狀，別無實體，不過全攬一心以為體耳。
午三、明互依。
然此果時無明等，雖云各別熏起一法，要俱時和合，故能熏也。何以故？以不相離，相藉有故。若無似識，即無果時無明；若無無明，即無妄想；若無妄想，即不成妄境。是故四種俱時和合，方能現於虛狀之果。何以故？以不相離故。又復虛狀種子依彼子時無明住故，又復虛狀種子不能獨現果故。若無子時無明，即無業識；若無業識，即虛狀種子不能顯現成果，亦即自體不立。是故和合方現虛狀果也。是故虛狀果中還具似識、似塵、虛妄無明、妄執。
此明枝末、根本二種無明，及前七、第八若現若種，皆必互依而互熏也。前云果時無明熏心，以為子時無明；妄想熏心，以為業識，似乎各別熏起，實必俱時和合，方成熏義。以似識等四，相藉而有，不相離故，當知現行熏起非各別矣。
又色心虛狀種子，必依根本無明而住，必依業識而成現行之果。既成果已，還具六、七之似識，可以熏心，再成似識種子；還具十一色法之似塵，可以熏心，再成似塵種子；還具虛妄果時無明，可以轉熏子時無明；還具妄執之妄想，可以轉熏業識。當知現種更互相熏，亦必俱時和合，非各別矣。
午四、結流轉。
由此義故，略而說之，云不覺故動，顯現虛狀也。如是果子相生，無始流轉，名為眾生。
本末無非不覺，無非妄動，無非虛狀。果既生子，子復生果，無始流轉，豈於心外有少許實法哉？約迷真起妄，成不覺義竟。
己次約返妄歸真，具二覺義二：初、明能覺凈心義；二、明凈心自覺義。午初中五：初、名字覺；二、觀行覺；三、相似覺；四、分真覺；五、究竟覺。未今初。
後遇善友，為說諸法皆一心作，似有無實。聞此法已，
未二、觀行覺。
隨順修行，漸知諸法皆從心作，唯虛無實。
未三、相似覺，又二：初、正明覺於通惑；二、兼明漸除別惑。申今初。
若此解成時，是果時無明滅也。無明滅故，不執虛狀為實，即是妄想及妄境滅也。爾時意識轉名無塵智，以知無實塵故。
果時無明滅，即圓初信。妄想、妄境滅，通至十信。蓋界內妄想、妄境有正有習故也。無塵智，即妙觀察智。
申二、兼明漸除別惑，又二：初、出別惑之相；二、明漸除之繇。丙今初。
雖然，知境虛故，說果時無明滅，猶見虛相之有。有即非有，本性不生，今即不滅，唯是一心，以不知此理故，亦名子時無明，亦名迷理無明，但細於前迷事無明也。以彼麤滅故，說果時無明滅也。又不執虛狀為實故，說妄想滅，猶見有虛相，謂有異心，此執亦是妄想，亦名虛相，但細於前。以彼麤滅故，言妄想滅也。又此虛境以有細無明妄想所執故，似與心異相，相不一即是妄境，但細於前。以其細故，名為虛境。又彼粗相實執滅，故說妄境滅也。
猶見虛相之有，即界內見惑習氣及界外見惑，故亦名子時無明，亦名迷理無明也。猶見虛相，謂有異心，不知心無異相，及執虛境似與心異，不知心外無境，此皆界內思惑習氣及界外思惑，故亦是妄想妄境也。
酉二、明漸除之繇，又三：初、因末驗本；二、正明滅繇；三、例後結前。戌今初。
以此論之，非直果時迷事無明滅息，無明住地亦少分除也。若不分分漸除者，果時無明不得分分漸滅，但相微難彰，是故不說住地分滅也。今且約迷事無明滅後，以說住地漸滅因由，即知一念發修已來，亦能漸滅也。
此明十信位中界外見思雖未永斷，亦既圓伏，故云無明住地亦少分除。倘無明不分分除，則見思何繇得滅？譬如樹根不搖，則枝葉必不零落，但相微難彰，故不說耳。實則一念發修圓觀之始，便已圓伏無明，何況十信位耶？
戌二、正明滅繇。
此義云何？謂以二義因緣故，住地無明業識等漸已微薄。二義者何？一者、知境虛智熏心故，令舊無明住地習氣及業識等漸除也。何以故？智是明法性，能治無明故。二者、細無明虛執及虛境熏心故，雖更起無明住地等，即復輕弱，不同前迷境等所熏起者。何以故？以能熏微細故，所起不覺，亦即薄也。以此義故，住地無明業識等漸已損滅也。
知境虛智，即無塵智也。智治無明，令無明薄，是漸滅之緣；細無明熏，所起輕弱，是漸滅之因。余可知。
戌三、例後結前。
如迷事無明滅後既有此義，應知一念創始發修之時，無明住地即分滅也。以其分分滅故，所起智慧分分增明，故得果時迷事無明滅也。
一念創始發修之時，謂從名字，初入觀行也。觀行位中，亦即能知境虛，即有知境虛智對治無明。又既知境虛，則不執虛狀為實。爾時麤想麤境被制伏故，不復熏心，但有細無明虛執及虛境熏心而已，無明住地安得不分滅哉？又無明住地若不分滅，何繇果時無明任運先滅而登圓信也？
未四、分真覺。
自迷事無明滅後，業識及住地無明漸薄，故所起虛狀果報亦轉輕妙，不同前也。以是義故，似識轉轉明利，似色等法復不令意識生迷，以內識生外色塵等俱細利故，無塵之智倍明。無明妄想極薄，還復熏心，復令住地無明業識習氣漸欲向盡，所現無塵之智為倍明了。如是念念轉轉熏習故，無明住地垂盡所起無塵之智，即能知彼虛狀果報體性非有，本自不生，今即無滅，唯是一心，體無分別，以唯心外無法故，此智即是金剛無礙智也。
迷事無明滅，正指十信位中三界見思正習俱盡也。從此業識及住地無明漸薄，即圓十住乃至十地分分斷惑之相。所起虛狀果報亦轉輕妙，即實報國土所有變易生死之相，不同前三界中分段故也。漸欲向盡，即第十地相垂盡，即等覺相。金剛無礙智，即金剛後心，妙覺之無間道也。
未五、究竟覺。
此智成已，即復熏心。心為明智熏故，即一念無明習氣於此即滅。無明盡故，業識染法種子習氣即亦隨壞。是故經言：其地壞者，彼亦隨壞。即其義也。
其地，指無明習氣。彼，指業識染法種子習氣。金剛道後異熟空，此之謂也。已上皆明能覺凈心之義。
午次明凈心自覺義。
種子習氣壞故，虛狀永泯；虛狀泯故，心體寂炤，名為體證真如。何以故？以無異法為能證故，即是寂炤，無能證、所證之別，名為無分別智。何以故？以此智外，無別有真如可分別故，此即是心顯成智。智是心用，心是智體，體用一法，自性無二，故名自性體證也。
無分別智，即大圓鏡智也。余皆可知。已上約修廣釋竟。
辰三、舉喻結成。
如似水靜內炤，炤潤義殊，而常湛一。何以故？炤潤潤炤故。心亦如是，寂炤義分，而體融無二。何以故？炤寂寂炤，故炤寂順體，寂炤順用。炤自體名為覺，於凈心體自炤，即名為凈心自覺，故言二義一體，此即以無分別智為覺也。凈心從本已來具此智性，不增不減，故以凈心為佛性也。此就智慧佛以明凈心為佛性。
如似水靜下，先舉喻。心亦如是下，次法合。凈心從本下，結成凈心名為佛性。從問曰：智慧佛者至此，是第二、約覺辨中，初辨智慧佛性竟。
卯二、辨報應佛性。
又此凈心自體具足福德之性及巧用之性，復為凈業所熏，出生報、應二佛，故以此心為佛性也。
福德性出生報佛，通於自他受用；巧用性出生應佛，具足勝劣形儀。皆繇凈業所熏，此報、應佛性不外於凈心也。
卯三、辨出障佛性。
又復不覺滅故，以心為覺。動義息故，說心不動。虛相泯故，言心無相。然此心體非覺非不覺，非動非不動，非相非無相。雖然，以不覺滅故，說心為覺，亦無所妨也。此就對治出障心體以論於覺，不據智用為覺。
雖復非覺非不覺等，而以不覺滅故，不妨說覺，此果頭法身佛性不外於凈心也。
卯四、辨平等佛性。
又復凈心本無不覺，說心為本覺；本無動變，說心為本寂；本無虛相，說心本平等。然其心體非覺非不覺，非動非不動，非相非無相。雖然，以本無不覺故，說為本覺，亦無所失也。此就凡圣不二以明心體為如如佛，不論心體本具性覺之用也。
雖復非覺非不覺等，而以本無不覺故，亦不妨說為本覺。此在纏法身佛性，凡圣不二，亦惟一凈心也。已上廣辨佛性中，二、約覺辨竟。
寅三、釋余疑四：初、釋執性廢修疑；二、釋本有不覺疑；三、釋自然因緣疑；四、釋無明心性疑。卯今初。
問曰：若就本無不覺名為佛者，凡夫即是佛，何用修道為？答曰：若就心體平等，即無修與不修，成與不成，亦無覺與不覺。但為明如如佛故，擬對說為覺也。又復若據心體平等，亦無眾生、諸佛與此心體有異。故經偈云：心佛及眾生，是三無差別。然復心性緣起法界法門，法爾不壞，故常平等、常差別。常平等故，心佛及眾生，是三無差別。常差別故，流轉五道，說名眾生；反流盡源，說名為佛。以有此平等義故，無佛無眾生，為此緣起差別義故，眾生須修道。
此躡上平等法身義而起疑也。答中先明擬對說覺，則如如佛但是修之所顯，非是修之所成。次明平等不礙差別，繇有平等、差別二義，方成心性緣起法界。法門平等則六而常即，差別則即而常六。知平等故，不生退屈；知差別故，不生上慢也。
卯二、釋本有不覺疑。
問曰：云何得知心體本無不覺？答曰：若心體本有不覺者，圣人證凈心時，應更不覺，凡夫未證得，應為覺。既見證者無有不覺，未證者不名為覺，故定知心體本無不覺。問曰：圣人滅不覺故，得自證凈心。若無不覺，云何言滅？又若無不覺，即無眾生。答曰：前已具釋，心體平等，無凡無圣，故說本無不覺。不無心性緣起，故有滅有證，有凡有圣。又復緣起之有，有即非有，故言本無不覺。今亦無不覺，然非不有，故言有滅有證，有凡有圣。但證以順用入體即無不覺，故得驗知心體本無不覺。但凡是違用，一體謂異，是故不得證知平等之體也。
前問云何知此真心非是不覺，將謂真心全體不覺，故以無明滅時，應無真心答之。此問云何得知心體本無不覺，將謂真心具有不覺，覺與不覺，二體并存，故以圣應不覺，凡夫應覺答之。
次復躡起一問，意謂圣已滅不覺故，應無更起不覺之理，然因中若無不覺，何須言滅？又既無不覺，何名眾生？答中共有三番釋疑：初一番，約心體說平等，約緣起說差別；次一番，單約緣起中即具平等、差別二義；第三番，明平等中差別之繇，繇於違順二用，而體實平等也。
卯三、釋自然因緣疑。
問曰：心顯成智者，為無明盡故，自然是智，為更別有因緣？答曰：此心在染之時，本具福智二種之性，不少一法，與佛無異，但為無明染法所覆故，不得顯用，後得福智二種凈業所熏故，染法都盡。然此凈業除染之時，即能顯彼二性，令成事用，所謂相好、依報、一切智等。智體自是真心性照之能，智用由熏成也。
問中具有雙計：自然是智，即計自然；別有因緣，即計因緣。答中二番雙破：初云本具福智二性，即非因緣；染覆不顯，即非自然。次云二種凈業所熏，即非自然；顯彼二性，令成事用，即非因緣也。體是性炤之能，用由熏成，可謂全性起修，全修在性，超諸戲論者矣。
卯四、釋無明心性疑。
問曰：心顯成智，即以心為佛性。心起不覺，亦應以心為無明性。答曰：若就法性之義論之，亦得為無明性也。是故經言：明與無明，其性無二，無二之性即是實性也。
智如水，無明如冰。水以濕為性，冰亦以濕為性。若知濕性無二，則水與冰徒有名字，惟濕為實性耳。然就取用義強，但云水濕可耳，何必言冰濕哉？又既知冰性元濕，則決不離冰覓水，亦決不執冰為水矣。已上釋佛性竟。
子四、釋法身。
問曰：云何名此心以為法身？答曰：法以功能為義，身以依止為義。以此心體有隨染之用，故為一切染法之所熏習，即以此心隨染故，能攝持熏習之氣，復能依熏顯現染法，即此心性能持能現二種功能，及所持所現二種染法，皆依此一心而立，與心不一不異，故名此心以為法身。此能持之功能與所持之氣和合，故名為子時阿梨耶識也。依熏現法之能，與所現之相和合，故名為果報阿梨耶識。此二識體一用異也。然此阿梨耶中即有二分：一者、染分，即是業與果報之相；二者、凈分，即是心性及能熏凈法，名為凈分。以其染性即是凈性，更無別法故，由此心性為彼業果染事所依故，說言生死依如來藏，即是法身藏也。又此心體雖為無量染法所覆，即復具足過河沙數無漏性功德法，為無量凈業所熏故。此等凈性，即能攝持熏習之氣，復能依熏顯現諸凈功德之用，即此沙性凈功德及能持能現二種功能，并所持所現二種凈用，皆依此一心而立，與心不一不異，故名此心為法身也。
答中先明隨染法身，後明隨凈法身，中乃具明染凈二分，性元非二，以結前起後也。染法、凈法俱名為法，以俱有功能故；俱名為身，以俱為依止故。以此心性能持、能現二種功能，及所持、所現染凈二法與心不一不異故。能持即業識種子，能現即業識現行，所持即染法種子，所現即染法現行。種不是現，現不是種，能不是所，所不是能，故言不一。離心無種，離心無現，離心無能，離心無所，故言不異。既法法皆心，故心是法身也。能持持於所持之氣，即是種子，故名子時阿梨耶識。氣者，氣類也。能現現於所現之相，即是現行，故名果報阿梨耶識。相者，相狀也。現行亦熏種子，種子亦熏現行。約熏現義，名為種子；約熏種義，名為現行。故曰體一用異。
已上但約隨染明法身也。然阿梨耶中不惟具足染分，亦復具足凈分，以染凈二性更無別法，染性即凈性故。但迷時則為業果染事所依，妄成二死；悟時顯發無漏性功德法，具足凈用耳。凈法種、現互熏，例前可知。
子五、釋如來藏。
問曰：云何復名此心為如來藏？答曰：有三義：一者、能藏名藏；二者、所藏名藏；三者、能生名藏。所言能藏者，復有二種：一者、如來果德法身；二者、眾生性德凈心；并能包含染凈二性及染凈二事無所妨礙，故言能藏名藏。藏體平等，名之為如；平等緣起，目之為來。此即是能藏名如來藏也。第二、所藏名藏者，即此真心而為無明㲉藏所覆藏，故名為所藏也。藏體無異無相，名之為如；體備染凈二用，目之為來。故言所藏名藏也。第三、能生名藏者，如女胎藏能生於子，此心亦爾，體具染凈二性之用，故依染凈二種熏力能生世間、出世間法也。是故經云：如來藏者，是善不善因。又復經言：心性是一，云何能生種種果報？又復經言：諸佛正遍知海，從心想而生也。故染凈平等，名之為如；能生染凈，目之為來。故言能生名如來藏也。
能藏、所藏、能生并是藏義。能藏，雙約在纏、出纏言之；所藏，單約在纏言之；能生，直約現前一念言之，文并易知。
子六、釋法界。
問曰：云何復名凈心以為法界？答曰：法者，法爾故；界者，性別故。以此心體法爾具足一切諸法，故言法界。
子七、釋法性。
問曰：云何名此凈心以為法性？答曰：法者，一切法；性者，體別義。以此凈心有差別之性，故能與諸法作體也。又性者，體實不改義，以一切法皆以此心為體，諸法之相，自有生滅，故名虛妄。此心真實，不改不滅，故名法性也。
初一釋約不變隨緣差別性，次一釋約隨緣不變真實性也。
癸三、結成。
其余實際、實相等無量名字，不可具釋。上來釋名義竟。
實者，真實；際者，邊際。心外無法，法唯是心。無邊際故，名為實際；無妄相故，名為實相。等者，等余法住法位及中實理心一實境界等諸名字也。