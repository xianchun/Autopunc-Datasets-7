王一日聞戍樓鐘聲，問云：什麼聲？
從者云：是鐘聲。
王云：我只道是鼓聲。
從者笑云：何以鐘聲作鼓聲賺小奴？
王云：你見撞鐘來那？
從者云：雖然不見，聽得是鐘聲。
王搖手云：卻是你賺我。
王夜坐，忽聞風起，喚從者，者應入，王云：風喚汝不答，余喚汝即應，何也？從者無對。
王云：風喚汝即去，余喚汝不來，何也？從者又無對。
王云：大門閉了不曾？
從者云：尚未。
王云：開開。
有僧問：童子持監，意旨如何？
王云：小兒伎倆。
云：如何是大人作用？
王云：訓他不持。
云：王爺特尊貴生。
王云：將謂你是小兒。僧便喝。
王云：小兒形態畢露。
云：切莫壓良為賤。
王云：公案現在。
云：恁麼則王爺一狀領過也。
王云：無奈被闍黎帶累。
云：轉見不堪。
王云：漆桶相逢，傳為諸方笑具。
有僧問：大海無波，因甚觸風鼓浪？
王云：只為無心。
云：本自清凈，為何遇緣生情？
王云：只為有意。
云：如何修行？
王云：有意處無心，無心處有意。
云：若然，人天福報則不無，衲僧門下尚欠一籌在。
王云：試露消息看。僧便喝。
王云：龍頭蛇尾漢。
云：王爺又作麼生？王亦喝，僧又喝。
王云：果然通身鱗甲。
僧笑云：收。
閑坐次，侍從請示云：古德往往有一字之答，意旨如何？
王云：汝等試問看。
問：如何是佛？
王云：天。
問：如何是法？
王云：地。
問：如何是僧？
王云：人。
問：如何是不是佛？
王云：物。
問：如何是不是心？
王云：佛。
問：如何是不是物？
王云：心。
問：如何是萬法歸一？
王云：開。
問：如何是一歸何處？
王云：合。
問：如何是庭前柏樹子？
王云：入。
問：如何是吹布毛意旨？
王云：隨。
問：如何是麻三筋意旨？
王云：慈。
問：如何是未生前本來面目？
王云：謔。
問：如何是趙州關？
王云：穿。
問：如何是君？
王云：仁。
問：如何是臣？
王云：義。
問：如何是臣奉君？
王云：禮。
問：如何是君就臣？
王云：智。
問：如何是君臣道合？
王云：信。
問：如何是透網金鱗？
王云：苦。
問：如何是不與萬法為侶？
王云：親。
問：如何是一口吸盡西江？
王云：浸。
問：如何是函蓋乾坤？
王云：怪。
問：如何是細入微塵？
王云：奇。
問：如何是古澗寒泉？
王云：冷。
問：如何是奪境不奪人？
王云：狂。
問：如何是奪人不奪境？
王云：癡。
問：如何是人境俱奪。
王云：睡。
問：如何是人境俱不奪？
王云：醒。
問：如何是第一句？
王云：下。
問：如何是第二句？
王云：中。
問：如何是第三句？
王云：上。
問：如何是即心即佛？
王云：誑。
問：如何是非心非佛？
王云：誕。
問：如何是若能轉物即同如來？
王云：急。
問：如何是金剛王寶劍？
王云：狠。
問：如何是踞地獅子？
王云：毒。
問：如何是探竿影草？
王云：戲。
問：如何是一喝不作一喝用？
王云：屈。
問：如何是到岸不須舟？
王云：留。
問：如何是生無所住心？
王云：如。
問：如何是因果報應？
王云：確。
問：如何是眼耳鼻舌身意？
王云：六。
問：如何是色聲香味觸法？
王云：一。
問：如何是北斗藏身？
王云：顯。
問：如何是一領布衫重七筋？
王云：露。
問：如何是大海無魚？
王云：妄。
問：如何是大富無糧？
王云：詐。
問：如何是大悟無道？
王云：賊。
問：如何是一路涅盤門？
王云：然。
問：如何是香嚴上樹意旨？
王云：墮。
問：如何是神前蠟燭臺？
王云：真。
問：如何是殿閣生微涼意旨？
王云：隱。
問：如何是三玄三要？
王云：九。
問：如何是我宗無語句？
王云：實。
問：如何是空谷傳聲？
王云：應。
問：如何是看山不是山？
王云：明。
問：如何是看水還是水？
王云：瞎。
問：如何是狗子無佛性？
王云：釣。
問：如何是腳跟點地？
王云：退。
問：如何是百草頭邊祖師意？
王云：賺。
問：如何是塵塵剎剎露全身？
王云：徹。
問：如何是飯羅邊餓死人？
王云：愚。
問：如何是不涉功勳？
王云：誠。
問：如何是無為而治？
王云：平。
問：如何是念佛往生？
王云：必。
問：如何是六波羅密行？
王云：種。
問：如何是凈躶躶，赤灑灑？
王云：累。
問：如何是不染一塵？
王云：濁。
問：如何是云門一棒？
王云：空。
問：如何是主？
王云：陞。
問：如何是賓？
王云：降。
問：如何是主中主？
王云：多。
問：如何是賓中賓？
王云：重。
問：如何是賓主互換？
王云：錯。
問：如何是一喝分賓主？
王云：斫。
問：如何是芥子納須彌？
王云：易。
問：如何是須彌納芥子？
王云：難。
問：如何是無舌人解語？
王云：辯。
問：如何是啐啄同時？
王云：中。
問：如何是大人相？
王云：沙。
問：如何是無量法門？
王云：雜。
問：如何是戒定慧？
王云：鼎。
問：如何是出家人行履？
王云：俗。
問：如何是在家人修行？
王云：僧。
問：如何是驢胎馬腹去？
王云：償。
問：如何是別峰相見？
王云：會。
問：如何是塵說、剎說、熾然說？
王云：鳴。
問：如何是一念萬年？
王云：夢。
問：如何是清凈法身？
王云：無。
問：如何是萬億化身？
王云：有。
問：如何是圓滿報身？
王云：串。
問：如何是途中不離家舍，家舍不離途中？
王云：恰。
問：如何是照？
王云：妖。
問：如何是用？
王云：精。
問：如何是照用同時？
王云：捏。
問：如何是照用不同時？
王云：裂。
問：如何是豎窮三際，橫遍十方？
王云：普。
問：如何是普度眾生？
王云：引。
問：如何是太平世界？
王云：和。
問：如何是西來大意？
王云：月。乃云：一字之意雖然如是，一字尚然多設，何況余言？若能會得一字，方可涉獵余文。若不能領一字之旨，便熟誦三藏十二部，博通經傳子史，皆如以明珠作魚目，徒增茫茫業識耳。有志達士但悉心究了此一字，千經萬卷即在其中矣，決不相賺。
有僧問：一人發真歸元，十方虛空悉皆消殞，意旨如何？
王云：因他有，因他濁。
云：晴空如何言得有濁？
王云：一闡提會中，許上座添一位。
一道士問云：釋道之教，是同是別？
王云：同則總同，別則總別。
云：如何是同處？
王云：渴飲饑湌。
云：別處如何？
王云：黃冠僧帽，衲衣羽裳。
士云：貧道所問三藏洞文之教意。
王云：仙佛設教之意，豈出衣冠飲食也？
士有省，禮謝云：多感布施無上金丹。
王笑云：雖然，還須煆煉九轉，方得成熟。
春日林中同僧坐次，聞黃鸝聲，王問云：此鳥弄艷詞演唱般若，功也過也？
一僧云：將謂王爺唱曲。
王愕然云：大德幾時得者個消息？
云：豈不聞鴉鳴鵲噪盡演摩訶？
王笑云：依稀似曲才堪聽，又被風吹別調中。
有僧問：興化四方八面來時，打中間底，意旨如何？
王云：太吃力生。
云：王爺作麼生？
王云：割肉喂鷹去。
云：興化又道遇卒風暴雨，向古廟躲過？
王云：轉見不堪。
云：王爺又作麼生？
王云：幫他括，幫他下。
僧禮謝云：恁麼則興化未徹在。
王云：盜名欺世，虛譽惑人者，如麻似粟，豈止興化一人而已？所以要具參方眼睛，不然不被耳朵瞞者罕矣。
一護衛問：北斗藏身，意旨如何？
王云：因慈悲故，有落草之談。
云：如三腳驢子弄蹄行，八角磨盤空走，是何言也？
王云：因落草故，有慈悲之談。
云：佛經為何不見有此說話？
王笑云：因佛不慈悲不落草，所以不言及此。
僧問：不與萬法為侶者什麼人？
王云：即內不即外，離二不離一。
云：恁麼則是法住法位，世間相常住也。
王云：日落西山，月昇東海。
云：可作得中心樹子也未？
王云：還見四方八面麼？
云：作麼生行履即得？
王云：泥牛奔入海底，羚羊掛角松梢。
僧問：萬里不掛片云時如何？
王云：萬里不掛片云。
云：為何又道青天也須吃棒？
王云：萬里自不掛片云，與青天有何交涉？
云：恁麼則恁麼去也。
王云：青天也須吃棒。
云：前言何在？
王云：因有前言，乃舉後語。
云：莫非末後句也？
王云：將什麼喚作最初句？僧禮謝。
王云：無始有終的衲子，三十年後覓一個半個也難得。
一日，賞花次，王云：人欲修佛，極易之事，不必千經萬卷。佛言：若能轉物，即同如來。只此一句，即可成佛，世尊乃大慈悲父，如語、真語、實語者。
有一侍從云：眾生如何被物轉？
王云：賞花。
從者云：如來如何轉物？
王云：花賞。
者云：眾生隨波逐浪，如來如何行履？
王云：鈍置漢！浪逐波隨也道不出。
者云：若如此，極易也，吃飯但言飯吃，睡覺但言覺睡，即可謂同如來耶？
王喝一喝，云：是你聽見我喝？是我喝見你聽？
者云：自然是奴才聽見主喝。
王笑云：真正聽喝的奴才。
是日大風，有僧問曰：風鼓塵也？塵鼓風也？
王云：好好一個圓球，被汝擘作兩半。
云：大有人未肯點首在。
王云：一口吸盡西江，堪作什麼？僧於言下大省。
王嘆云：雖然，滄海不覺闊易，青天不覺空難。
有僧問：靜喧語默，如何通不犯去？
王云：飲啖珍饈，不知百味。
云：恁麼則枯木寒灰去也。
王云：即此用始得。
云：恁麼則鑊湯爐炭去也。
王云：離此用始得。
云：如何行履？
王云：耳觀目聽去。
云：向上還有事也無？
王云：有。
云：乞請指示。
王云：耳亦觀不著，目也聽不著。
中秋月初八上弦夜，對月閑坐，王云：好月不圓不缺，好個時節。侍從無語。
王云：從前弘覺忞禪師舉仰山玩月次，山指月問：者個月尖時，圓相向甚麼處去？圓時，尖相又向甚麼處去？石室云：尖時圓相隱，圓時尖相在。云門別云：尖時圓相在，圓時無尖相。道吾云：尖時亦不尖，圓時亦不圓。時師會下有一僧云：逢尖即尖，遇圓即圓。師自別云：尖時圓相尖，圓時尖相圓。弘覺大似將張三作李四，者僧韓盧逐塊，道吾躲跟，石室龍頭虵尾，云門猶較些子。雖然如是如是，未免有者個在。圓明即不然，是尖不見尖，是圓不見圓，恁麼說話，還有檢點者麼？智者見之謂之智，仁者見之謂之仁，不是與人難共處，大都緇素要分明。
一日，同僧齋次，王舉：昔日黃龍心與夏公立譚肇論，論會情與無情共一體，時有狗子臥香桌下，龍拈尺擊狗子，又擊香桌云：狗子有情則去，香桌無情自住。情與無情如何成一體？公立不能對。靈喦慍云：要會情與無情共一體，鎚殺有情狗子，碎卻無情香桌，將來與他一團束縛，拋向大洋海，自然灑灑落落。弘覺忞云：何如有情狗子仍教他守夜，無情香桌且留支用？要會情與無情共一體，但將擬議思量的，與他一刀兩段，則十方空蕩蕩地，自然常光見前，喚甚有情無情與你為礙為緣？據圓明看來，二老俱涉功勳，不免勉強作主，非的實之論，各為公立代一語看。
有云恁麼則兩重公案者，王云：一任雙參。
有云分疏即不堪者，王云：不分疏，可堪那？
有云狗子不動，香桌走者，王云：各人且掃門前雪。
有云還識香桌狗子麼者，王云：躲跟到那里去？
有云香桌狗子一狀領過者，王云：闍黎也少不得在許。
眾云：王爺卻如何代？
王云：狗子擊則去，香桌擊不動，此正有情無情共一體處。
一日，同僧坐次，王云：文殊從無住本立一切法，圓明從一切法立無住本。問諸仁者，同異在什麼處？
有云翻手云，覆手雨者，有云今日瞻仰者，有云黃河九曲，水出崑侖者，有云著珍服，掛垢衣，須是王爺始得者，有云王爺陞堂，文殊放參者，王云：俱未在，文殊先天而天弗違，圓明後天而奉天時，且道圓明與文殊是同是異？
有云昔日文殊，今朝王爺者，有云文殊途中家舍，王爺家舍途中者，有云同則總同，異則總異者，有云文殊不識王爺，王爺不識文殊者，有云喚王爺作文殊亦得，喚文殊作王爺亦得者，王云：俱非圓明境界，文殊是圓明，圓明不是文殊。
閑坐次，眾護衛侍側，有一侍從問云：如何是奴才的真我？
王自指云：是我。
從者云：小人豈敢當？
王云：實話。
者云：若然，王爺將何為我？
王云：是你。
者云：如何是主仆的你我？
王復指一人云：是他。眾皆不解。
王云：佛法平等，無人我、貴賤、是非之分。
者曰：若然，將子孫喚祖父可乎？
王云：善哉此問！一切眾生皆因執幻我故，所以孝慈亦皆成幻孝幻慈；執有我故，所以有孝有不孝，有慈有不慈。菩薩因無我故，上與諸佛同一慈力，下與眾生同一悲仰，孝敬祖父則同悲仰，慈愛子孫則同慈力，如此則只有孝慈，而覓不孝不慈了不可得，是則名為真孝。真慈即此孝慈，便是真我，推而言之，萬事萬理皆然。
華嚴經云：以菩提心為家，以如理修行為家法。古德云：佛法不壞世間相。如井底之蛙，坐井窺天之凡愚，謗釋門如楊朱墨翟之邪見外道，謂之無父無君者，何異仰面唾云，自取辱耳？此皆未見顏色之瞽論，汝等切莫惑此邪說。
吾儒圣人切言世間之法，而罕言命與仁者，非棄出世間法也，恐凡愚著空見故也。佛釋之切言出世間法，而罕言是與非者，非棄世間法也，恐凡愚著有見故也。釋教實有補於圣人之明德新民，克己復禮之教；圣教實有補於佛言之戒行功德，因緣果報之教。中外二圣，實互為表，化人度世之慈恩，實無同異。圣佛合一之微旨，非凡夫知識之所能推，口筆之所能示，惟證乃知，難可測者，須各努力參究，余實達一貫之宗，非強立分別之論，決不相賺。
侍從一人問曰：如何是無所住心？
王云：明來明住，暗來暗住，色來色住，空來空住。
從者云：此有所住心也。
王云：又道無所住。
者云：下愚實甚生疑。
王云：將你的疑給我來。
者云：小人自己的疑，如何與得王主？
王云：既如此，我的不疑，又何法與汝也？者默然。
王笑云：參。
一從者問：牛過窗欞，頭角四蹄都過了，為甚尾巴過不得？
王云：你看見牛過窗來那？
云：未曾。
王云：且莫聽人愚弄。
云：過去祖師豈有誑語？
王云：自然，祖師豈有誑語？
云：王爺前言何在？
王云：實話且莫聽人愚弄。者茫然。
王笑云：莫輕視人，圓明也是個不打誑語的小祖師。
一從者問：玄沙道：聾瞽喑啞人作麼生接？倘遇此等人，王爺便作麼生？
王云：薰香接。
者云：設復塞卻鼻孔又如何？
王云：與他服麻木藥吃。
者云：恁麼則更毫無知識也，奈何？
王云：已為汝接竟。
從者不解，王云：看來你較此病人卻更覺難接。
一從者問：香嚴道：口銜樹枝，手腳俱不攀踏，有人問西來意，答即喪身失命，不答又辜負他來意。卻如何是好？
王云：你設身在樹上問？樹下問？
者云：設身樹上。
王云：那來問的，你道是好心？是不好心？
者云：有什麼好心？
王云：似此不好心的人，采他作麼？雖然，下樹始得安穩。
熱河有僧問：一塵入正受，諸塵三昧起，意旨如何？
王云：我。
皇巡狩，中外歡迎云：還登寶殿也不？
王云：不是不登，如同行在。
云：四海五湖王化也。
王云：清風明月，綠水青山，有什麼交涉？
云：恁麼則同中不說異，異不言同也。
王云：分別即不得。
云：如何操履？
王云：大德道此去京城多少路？僧禮謝。
王云：不可將途中作家舍。
僧云：又道家舍不離途中？
王云：將謂上座作如是解。
一侍從問：透網金鱗以何為食？
王云：吃土。
云：學人不解。
王云：逃坑落塹，不吃土，吃什麼？
復云：透網金鱗以何為命？
王云：以火為命。
云：學人更不解。
王云：避溺投火，自然以火為命。從者默然。
王云：解得無語，不解無語。
云：仍然不解。
王云：好個消息，可惜只多了個不解。
僧問：如何是有一人盡力入不得？
王云：鳶飛戾天。
云：有一人盡力出不得？
王云：魚躍於淵。
云：二人相去多少？
王云：上下察也。
僧問：天不能蓋，地不能載，恒沙鬧市，請王爺指出一個來。
王云：問他第二月作麼？
云：如何是月？
王云：到即不點。
云：即恁麼去也。
王云：保任，保任。
一侍從問：如何是佛祖的的之法？
王云：你問我答。
從者云：王爺不曾答。
王云：我不答，你不問。
者云：若然，則問與不問，答與不答，皆是的的法也。
王云：問與不問，答與不答，皆不是的的法。
者云：學人不會，求王爺開示的的佛祖之法。
王笑云：除此之外，將何的的佛祖法與你說？者默然。
王云：向上一句又被你占了，更沒得說也。
有僧問：一物不將來時如何？
王云：貪官遭籍沒。
云：萬物皆備於我，卻作麼生？
王云：也是乞兒獲小利。
云：兩途不取不舍，如何行履？
王云：清清著。
云：清清與惺惺，是同是別？
王云：惺惺有不清清之時，清清無不惺惺之理。
云：向上還有事也無？
王云：有。
云：請王指示。
王云：千峰勢到處，萬派聲歸時。
云：此時此處，可通一消息否？
王云：今日十五不可說，俟到初一慢商量。
有僧問：一人門內出不得，一人門外入不得事如何？
王云：憑空筑堵作麼？
僧云：渠卻出入得自由。
王云：何苦走出走入？
僧云：恁麼則皇風成一片，何處覓封疆？
王云：還我中心樹子來。
云：祖父從來不出門。
王笑云：大好拆卻墻。僧作掌勢。
王云：者便是墻。僧一喝。
王云：者便是門。
云：請王出入看。
王云：我王府內無如是奴。僧無語。
王云：伎倆應盡，闍黎無過。
云：到此，王爺作麼生道？
王云：代汝一語，還我王府來。
僧稽首云：果然作家雍親王。
王云：幸不是知音。
南來二僧參見，方入堂，王云：二大德，余一人認得，一人不認得。
二僧云：某某皆系初見尊駕。
王云：圓明言的是前生。
僧云：王爺莫非宿命通也？
王云：非是圓明宿命通，自是闍黎未會前生話。
云：未生前話如何？
王云：一識一不識。二僧欣笑作禮。
王云：亦不可作兩說。
茶次，王云：一人吃茶，一人茶吃。
云：前三三，後三三。
王云：卻又不是者個道理。
有僧問：我是有，如何？
王云：須待有現。
云：我是空，如何？
王云：須待空現。
云：向來葛藤如何安置？
王云：如同有會。
云：終非究竟。
王云：用無焰冰火去。
云：恁麼則洪爐一點雪也。
王云：珍重！
僧大展禮云：將此身心奉塵剎，何以仰報我王恩？
王云：知恩即不得。
僧感泣禮謝云：又是一重恩，爭能不感激？
王笑云：瞎驢又恁麼去。
柏林僧至府，坐次，問：如何是前庭柏樹子？
王云：你道柏林寺明日放堂，明日打齋。
一道者問：太陽溢目，萬里不掛片云，意旨如何？
王云：汝但去人看。
有儒士問三教之同異，王云：若論以內，三教實同一道，不可泥於迹象，涉於事為而妄生分別也。儒以修齊治平設教，道以虛無清凈設教，究其所以示人者，不能外者個，而釋教亦不舍離者個。既不舍離，即此內而言，則不謂之一貫不可也。若以之外，周孔黃老之書未言及此，能明此者，惟有釋典耳。下士愚盲，小智見淺，謂以內尚不明了，何暇究以外？不知以內者倚，以外者而立。若不明以外，則以內無論不能頓地透脫，即使到得盡處，猶有者個在。人但知拘滯生死，不知窮其無生不死，此一大關，惟此一路方透。即以佛教而論，如講演戒律，何嘗不與宗為一貫？必須宗為之統攝，離宗則盡屬幻作。宗乃第一義也，然一亦不立，方是佛旨。即此觀彼，自明三教分合之定論，圓明寧甘汝等迂儒之謗？斷不忍令眾生長溺苦海而不拯救指迷也。士聞愕然，諾諾而退。
四月八日，月下坐次，有從者指月問云：那一半為何不見？
王云：理合如是。
有儒士問：如何是六般神用？
王云：穴工人只須兩個不兩個。
溪邊閑步，一書生問：如何得似碧潭光皎潔去？
王云：減去目下一點。
僧問：了明此事，有捷徑直指之道否？
王云：有。總不出佛經祖意，但人疏忽而不省耳。如三藏十二部，無非敷演色即是空，空即是色，教外別傳，歷代祖師提唱，無非即心即佛一句。汝但會色即是空，空即是色；色即是心，心即是色；佛即是心，心即是佛；佛即是空，空即是佛。能將此四句合成一句承當，一生參學事畢。
有道者問：無邊身菩薩為何不見世尊頂？
王云：如文殊菩薩不能測如來智。
云：文殊為何不能測如來智？
王云：如無邊身菩薩不見世尊頂。
云：佛見無邊身菩薩頂否？
王云：見則非佛，不見亦非佛。
云：佛測文殊智否？
王云：若測非佛，不測亦非佛。
道者有醒，王云：卸下道冠始得。
侍從妝香次，王云：香烟如何得無香味去？
者云：卻請王爺道。王以手掩鼻。
有僧問：慧燈朗耀時如何？
王曰：伸手不見掌。
云：意旨如何？
王云：一里火光。
王至柏林，僧眾迎次，王指堦下一犬問大眾云：不得目為犬，道句看。眾無語。
王云：常住的。
一日，月夜延僧茶話次，一僧問云：如何是靜極光通達？
王云：今日合昨日看。
僧問：無明識性即佛性之說，如何理會？
王云：此意有兩說。無明譬波，佛性譬水，不可言波非是水，不可言水全是波，凡情認波舍水，圣見取水棄波，皆非真如佛性。所以圓覺經云：於諸妄心亦不息滅。又云：住妄想境不加了知。金剛經云：如如不動。如如者如波，不動者如水。若了徹之人，無明識性即佛性；未了徹之人，無明識性非佛性。參學之人不遇明師指引，若但認以揚眉瞬目，動轉施為，將昭昭靈靈謂自真性，是則認賊為子，不但辜負己靈，抑且謗經誣法，學者當窮究徹底，不可被古今未達向上之盲眼宗師不了義論中止自悞也。僧稽首嘆服。
一日，王云：三冬滴水滴凍，且喜春融冰泮，諸人看看池內龜生毛也未？
一侍從問：如何是鬼王？
云：糊涂人。
云：如何是神王？
云：明白人。
云：如何是佛？
王云：不明白不糊涂人。
云：如何是人？
王云：一任揀擇。
有僧問：天得一以清，地得一以寧，君王得一，坐致太平，衲僧得一，如何？
王云：清寧太平。僧禮謝。
王云：爭奈你不是衲僧！
云：為何不是？
王云：因闍黎未得一在。
云：誰是衲僧？
王云：圓明是衲僧。
云：恁麼則王爺得一也。
王云：我卻不是衲僧。
云：王何前後互異？
王以左手拍膝云：衲僧。復以右手拍膝云：衲僧。
有僧問：如何是自性本不生滅？
王云：因常生滅，所以說不生滅。
云：如何是本不動搖？
王云：因時動搖，所以說不動搖。
云：如何是本自具足？
王云：因無一物可得，所以說具足。
云：如何是能生萬法？
王云：因無一法可見，所以說能生萬法。
云：王言與祖說大相違背。
王云：若不違背，即有趣向。
云：如何生無所住心？
王云：入林動草，入水興波。僧無語。
王云：還須違背始得。
有僧問：如何是十智同真？
王云：浮山九帶、八辯見、七徵心、六波羅蜜、五位君臣、四料揀、三玄要、二賓主，一句總答汝了也。
云：葛藤則且置，設如有個纖塵不立底，王爺又如何接？
王云：一任門外聽誵訛。
云：塵塵剎剎露全身，阿誰分上事？
王云：阿誰無分？
云：恁麼則王爺分半座與貧衲始得。
王云：闍黎要還俗耶？
云：王爺亦不得出家。
王云：可惜棒不在手。
云：何不領話？
王云：向誰討保？僧作禮。
王云：雖則如是，須知更有在。
僧拂袖便行，王喚云：大德！記取圓明此語好。
問一僧云：將虛空填實，將實地撮空，向甚處出氣立腳？
僧云：求生不得，求死不得。
王云：恁麼則了生死耶？離生死耶？
云：待填實虛空，撮空實地，還許通個消息也無？
王云：消息即不無，還我填撮伎倆始得。
云：非人撲地倒騎牛。
王云：也是木女石郎唱合歡。
云：若然，文不加點也。
王云：幸爾還有一點在。
云：且喜流通。
王沐浴，索茶飲次，問從者云：身內是水，身外是水，汝看我身是水也不？
者云：王身豈可言水？
王云：人身原是四大合成，汝可信得及否？
云：信得及。
王云：可又來，汝細思之，火見水自然滅，土見水自然沈，風見水自然浮，其余現今與水相合底，此身非水而何？
者云：雖然如是說，理上行不得。
王笑云：你既不知理，卻如何向汝談道？
王問一僧云：不張弓，不鳴弦，箭箭中紅心，是阿誰伎倆？
僧云：藍田射石虎，須待李將軍。
王云：莫謗李廣好。
云：還是大功不宰，是無為而治。
王云：圓明生平不辜負人。
云：若然，空谷應響也。
王云：者掠虛漢。
云：恁麼則洪鐘在架也。
王云：者敲磕漢。
云：如何即得？
王云：啐啄同時失。
云：爭奈作家不啐啄！
王云：還我話頭來。
云：貧衲不是作家。
王云：轉見轉見。
云：與王爺平分始得。
王云：一任效顰。
有僧問：如何是大海無魚？
王云：大地還見有眾生麼？
云：大富無糧又作麼生？
王云：闍黎吃飯還咬著米粒那？
云：大悟無道又如何說？
王云：情知你我未曾大悟。
云：王爺何得以己方人？
王云：卻被闍黎帶累。
云：心不負人，面無慚色。
王云：吾嘗於此切。
云：恁麼則與王爺一鼻孔出氣也。
王自指鼻云：且道圓明那一鼻孔通？那一鼻孔塞？
云：無暇分疏。
王云：若然，未許闍黎一鼻孔出氣在。
一日風，有僧問：風聲來耳？耳聞到風？
王云：白鶴唳空，石人側耳。
云：小僧不會。
王云：有聲無聞。
云：有聲無聞，意旨如何？
王云：有我故有聲，無我故無聞。
云：恁麼則任自聲也。
王云：大似土牛木馬。
云：若然，則我聲也。
王云：拾人涕唾漢。
云：會也，會也。
王云：會處道來看。
云：有口的的道不出。
王笑云：許汝識得一星星。
僧問：阿難云：世尊大開慈悲，令我得入。請問如何入？
王云：芥納須彌易，須彌納芥難。
云：恁麼則倒騎青牛去也。
王云：雖是知恁麼去，還應知恁麼來。
云：如何恁麼來？
王云：芥納須彌。
云：還假功勳也不？
王云：若假功勳，去來皆幻。
云：如何行履？
王云：但盡今時，自然成立。
云：立後如何？
王云：密在汝邊。僧禮謝。
王云：切忌將此數句留在胸中。
云：貧衲不肯辜負。
王云：珍重！
有儒士問：曹溪一派則且置，五家宗旨請王宣示。
王云：圓明但知曹溪旨，不解五家宗。
士云：一旨五宗，是同是別？
王云：遇正則同，遇邪則別。
云：曹溪一派之旨如何？
王云：不取不舍。
云：不取不舍個什麼？
王云：不取妙明，不舍明妙。
云：如何行履？
王云：惺惺著。
云：如何修證？
王云：修證則不無，染污即不得。
云：向上還有事也無？
王云：有。
云：如何趨向？
王云：佛言不可說，千圣豈能宣？
云：恁麼則不可得而聞也。
王云：證者自知非可測。士禮謝。
王執扇問一僧云：若道心內物，缺半邊；若道物內心，缺半邊；若道在心內外，缺半邊；若道不在心內外，缺半邊。且道如何得圓成去？僧笑而不答。
王云：試一一問圓明看。
問云：物在心內耶？
王云：在心內。
云：心在物內耶？
王云：在物內。
云：物在心內外耶？
王云：在心內外。
云：不在心內外耶？
王云：不在心內外。
云：恁麼則四邊俱缺矣。
王云：圓成已竟，還少欠個什麼？僧嘆服禮謝。
王笑云：也只道得一半。
遍界無藏覆，不掛一絲頭，隨緣閑飲啄，悠然任自由。
山自高兮水自清，乾坤物我大分明，偶然忘卻來時路，偏向他人行處行。
月上池魚吞餌，風來竹影掃塵，此際頓忘物我，渾然一派天真。
一覺醒來睜眼處，滿牕紅日天將午，抖擻精神著力看，佛法世法誰來忤？
善惡之報，如影隨形，不造罪福，出平入平。
有人有我渾然幻，無我無人非是真，獨坐有時山夜冷，朝廷清凈一王身。
空兮色兮，色空非空；色兮空兮，空色非色。空色是空，色空是色，空色云何？空空色色。
身應王位為名系，心向空門又法縛，兩頭擔子齊拈也，早是秦時舊荏轢。
圓明園，真妙好，如佛地，同仙島。青山環，綠水抱，鶴銜芝，魚吞藻。
有交梨，多火棗，種桑麻，植秔稻。閱六經，禮三寶，任春秋，隨晚早。
不拘束，無煩惱，奉天時，養吾老。
有甚千年與萬春？朝朝暮暮好光陰，一物喚來皆不中，逢場作戲樂天真。
浮生如夢幻，夢幻即長生，長生離夢幻，便是野狐精。
誰言世事等浮云？舍此何方更覓真？莫道無人解句意，賴他露柱作知音。
暮歸朝出也尋常，玉兔金烏一任忙，四海浪平無個事，憑將一句祝吾皇。
草堂空寂寂，檐鵲演摩訶，晝永閑無事，渾忘歲月過。
十八木珠一串穿，終朝念佛滌心愆，可憐不識彌陀旨，數盡恒沙也枉然。
悟是迷根，修為法縛，不悟不修，歲月耽擱。何計度生？對病設藥，海上奇方，一服病卻。平地金仙，百億化身，不悟不修，名解脫人。
難明此事是何因，到底皆緣信不真，一切圖維齊放下，寒灰豆爆笑當人。
數莖翠竹，移自幽谷，亭亭拂云，青青覆屋，何以名之？本來面目。
百八心珠顆顆圓，癡人悞作手中禪，其間妙義無多子，佛尾佛頭一串穿。
玉骨冰肌得自由，山川人物半輪收，放開捏聚渾閑事，一度風生一度秋。
說經萬八千，未曾道一語，欲識西來意，香爐與柱礎。
全體琉璃靜發光，頂門具眼豈尋常？等閑嗅破其中味，誰道壺中日月長？
人我生是非，是非生憎愛，憎愛心一生，萬有為對待。
寡豈能敵眾？處處成滯礙。何如渾物我，悠然得自在。
冰肌素質無瑕垢，一任東君自剪裁，饒他玉簡金經出，若個不登寶筏來。
出入同門，形影莫喻，無量劫來，不離寸步。
愚者自瞞，對面不晤，一朝打破，廓然獨露。
大慈悲父大醫王，演說眾生療病方，砒霜翻作醍醐用，笑煞堦前石敢當。
三十二應露全身，拯救眾生渡苦津，只此慈悲心太切，卻將覺海作紅塵。
聞不是耳，見不是眼，但可轉物，莫被物轉，非垢非凈，無增無減。
佛與眾生差別處，只於覺識轉移間，回頭直下之成也，乎者從教一串穿。
笑凡夫，何太愚？珍糞土，棄寶珠，甘五濁，樂三涂，忘生死，逐有無。
蓬舞風，葉泛湖，堪憐愍，可嗟吁！當警醒，莫踟躕，誠省己，自識吾。
只彈指，一斯須，超彼岸，踏仙衢。真活計，實良圖，休遲疑，莫含糊。
千圣轍，萬佛途，明指示，莫辜負。
佛生相隔多少？只在一念之間。失之毫厘千里，得來沙界眉端。
紅塵覺海原無隔，堪笑眾生眼自瞞，莫謂毫端全攝去，者毫更是障知端。
身是心中物，心是身中神，法界亦若爾，塵空兮空塵。
佛祖無言徹底宣，幾人能不錯流傳？當時古德曾經道，卻是虛空與得圓。
誰是山中人？渠是山中叟，有人來訪問，渠便大開口。
即心即佛是非是，非佛非心非不非，試把是非皆坐斷，管他心佛作何依。
云何名實相？湛湛與堂堂，虛空有隕墜，真體無戕傷。
此共天天久，此同地地長，保經八萬劫，終不落空亡。
金丹一粒水銀團，光射三千星斗寒，恰似碧潭秋月影，清清湛湛徹層巒。
一聲萬籟寂，萬籟一聲鳴，不是知音者，徒勞側耳聽。
心從何起將心懺，懺得心空罪福空，修幻修兮行幻行，上天下地自從容。
鐵舟泛巨海，泥牛踏太空，個中真意味，料得幾人同？
真空世界中秋月，旋碾清霄無障遮，盤古至今明此夜，何曾有意照天涯？
我香我焚，我煙我聞，香聞合一，我我誰分？
情愛空閑閑空，性耽山水水山中，謾言魚鳥非相識，且共升沈上下同。
我家有一物，大似月中兔，遇霞便餐霞，逢霧便吐霧。
或時躍天衢，或時步云路，玉毫現三千，眼光射四部。
不染亦不貪，無喜亦無怒，升沈同古今，往來任朝暮。
悠悠度歲華，長生不拘數。
明明洞洞絕塵纖，露露堂堂遍大千，妙諦不言空與色，人間天上任安然。
老猿閑不住，頻捉水中月，因迷月體無，狂心不肯歇。
一念不生此凈土，直心前往彼西天，內丹成了外丹就，三字拈來豎作川。
皎潔虛明空界寂，青山綠水意分明，秋來春去渾閑事，月印寒潭一色清。
明頭明明合，暗頭暗暗合，色頭色色合，空頭空空合。
明此四和合，是名一相合，一相無和合，一一一和合。
葛藤亘古自如如，萬別千差總一渠，識得個中非物我，縱橫自在任收舒。
渠本自無生，何處窮渠滅？塵塵露其體，剎剎演其說。
五蘊當下空，三毒霎時歇，湛湛碧天清，浩劫一輪月。
昨自神州游北溟，今從天竺到臺山，雖然行腳癡狂客，卻是乘空一地仙。
動靜原一體，是非無二心，不空亦不有，無古亦無今。
我佛道無生，我卻道有生；如來說不滅，我卻說有滅。若不如是說，不得大休歇。
甲子周流年復年，幾番滄海變桑田，翻云覆雨渾閑事，誰解壺中別有天？
東西十萬里，南北八千程，會得腳跟下，移來一步行。
你是我兮我是你，你我對面不相識，二人合眼細商量，一片青銅一飯器。
起從何處起？滅向何處滅？如念亦如風，何處可把捉？
起滅既若爾，生死亦如說，法界亦同然，空不空無別。
但了取舍心，洞然自明白，任運兮如如，悠悠兮萬劫。
無相光中藏日月，驢胎馬腹作生涯，山河大地渾閑事，錦被蒙頭是處家。
明者明其心，見者見其體。見性明心體，明心見性理。
理體無回互，心性無比擬。歷歷與明明，如斯而已矣。
煙水云山千萬疊，就中一路坦然平，世間多少探奇客，妄覓鵬程鳥道行。
不是惺惺不是癡，個中滋味幾人知？試看秋夜摶空月，湛湛清光誰可移？
風花雪月天真佛，幾簟琴書迦葉身，不是懶於拈妙句，只緣無處覓詩心。
身中有一物，時時身外安，或同鸞鶴清霄，或共蟲魚山水間。不動不定，無往無還。飛潛任其所以，出沒聽其如然。極樂界，自在天，彌勒後，威音前，不得號佛，強名曰仙。
乘片時之興，率成一十六首。書罷，不覺擲筆大笑。
海底泥牛聲寂，掛樹石羊沒踪。三千破衲擁晴空，卻惹非人出夢。
耳覷鐵驢拽磨，目聽木馬嘶風，銅蛇鉆入石棱中，兔角龜毛廝共。
大道非三非一，凡夫說一說三，終朝捏怪曰參禪，此句何嘗夢見？
此句卻非此句，此句不出一三，高低普應霎時間，一月千潭徧現。
遍界如來妙體，萬象隱顯其中，乾坤物我本來同，莫作經文空誦。
會得千途一轍，不會六道縱橫，如如若若自從容，豈費纖毫功用？
煙水云山疊疊，浩浩萬里前程，默移寸步自分明，大千須臾坐定。
從他寒來暑往，誰云地濁天清？笑看日月任西東，一曲無聲三弄。
八風吹來不動，還同柳絮楊花，個中妙理實堪夸，不是脫空說話。
會得途中受用，不會屋波查，分明直截報君家，不必別探奇法。
春夏秋冬四序，覆載高厚乾坤，就中一物太殷懃，處處皆有渠分。
視之卻又不見，聽之更復無音，欲識此物名和身，塞耳合睛相認。
鼻舌身意眼耳，香味觸法色聲，但不對待便靈通，翻成六般神用。
凡情圣見無二，佛性即是無明，幻化空身妙體成，何止三十二應？
佛性戒珠心印，廓周沙界沒垠，塵塵剎剎滿圓身，拆合不離方寸。
識得無形妙體，如來寶藏奇珍，但棄生滅守常真，根塵自然脫盡。
空空空兮色色，色色色兮空空，色空通塞本來同，隱顯測其定動。
動動動兮定定，定動豈假施功？榮枯得失聽天公，自在彌陀凈境。
霧鎖長江浩瀚，云封華岳氤氳，霎時風卷霧云分，山水依然遠近。
濁浪攪為酥酪，大千變作黃金，不須卜度妄勞心，云霧從他為暉。
一二三四五六，六一二五四三，芥納須彌自等閑，說甚顛倒互換？
不是神通妙用，亦非法爾如然，石人鼻孔垂唇邊，誰道一條白練？
善惡種瓜種豆，收來亦屬空花，何如自種野人家？心田一粒無價。
此粒非空非有，大千隨處生芽，根深蒂固遍天涯，道子難描難畫。
十方世界法體，名曰如來化身，不須斷妄莫求真，即在目前切近。
取之轉迷轉遠，舍之愈沈愈深，的實妙訣在無心，歷歷明明普印。
石火電光歲月，急忙下手猶遲，光陰荏苒幾多時，剎那疾如彈指。
心田離此即此，迷途百轍千岐，茫茫堪笑世人癡，大似河邊覓水。
至道本離言語，風云月露成吟，信手拈出卻無心，聊寄閑情一哂。
多少詞壇詩社，刻畫爭欲驚人，平頭合掌各詳論，總被文魔牽引。
西江月詞數首，堪笑不諳宮商，參差韻調欠鏗鏘，大似無聲演唱。
乘興豈知工拙？推敲不費思量，游戲三昧偶逢場，腔板原來一樣。
教外別傳，不立語言文字。如何是三寶？大地是佛，虛空是法，眾生是僧。如威音前，彌勒後之說，世尊不指出，我輩何以得聞？凡似此，皆從緣所知，非自真見。但了目前虛空，自然會豎窮三際；但了目前片地，自然會得橫徧十方。三寶一體，大道只在目前，不必向高遠奇妙會，實不用一句語言文字，如是參。