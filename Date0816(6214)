上柱天，下柱地，只這人，是鼎器。咦，既知下手，工夫簡易。
一陽生，宜守靜，常存誠，心正定。咦，龍得潜藏，勿宜輕進。
鼓巽風，進火功，剎那間，滿爐紅。是麼，見龍在田，光遍虛空。
天地交，陰陽均，汞八兩，鉛半斤。呵呵，姹女斂伏，嬰兒仰承。
水制火，金剋木，到斯時，宜沐浴。，或躍在淵，存中謹篤。
五炁朝，三花聚，木金交，鉛汞住。吽，飛龍在天，雲行雨致。
體純乾，六陽備，便住火，莫擬議。住，若不持盈，亢龍有悔。
始生陰，莫妄行，牢執捉，謹守城。子細，防微杜漸，履霜至冰。
逢六二，漸漸退，陰正中，陽伏位。壍，烟雨濛濛，不習自利。
白雪凝，黃芽生，牢愛護莫擬議。收，陽爐固濟，含章可貞。
汞要飛，鉛要走，至斯時，宜謹守。嘎，把沒底囊，括結其口。
羣陰盡，丹道畢，至精凝，元炁息。咄，收拾歸中，黃裳元吉。
陰既藏，陽再生，到這裹，再隄防。小心，若逢野戰，其血玄黃。
虛其心，實其腹，守安靜，待陽復。咦，一剎那間，周天數足。
掀倒鼎，踢翻爐，功備也，產玄珠。歸根復命，抱本還虛。
右十五頌，准三五之數。
金丹者，如金之堅，如丹之圓，愈鍊愈明，故喻性為金丹也。丹，爐鼎也，藥物也。
亘古此物，無形無質。無欠無餘，無休無息。其利如金，其紅如日。
釋曰玄珠，儒曰太極。道曰金丹，名三體一。只在目前，世人不識。只這便是，休更疑惑。
凡圖并絕句九首，發明命本為丹之用。注腳頌，顯性為丹之。
下手立丹基，休將子午推。靜中纔一動，便是癸生時。
切忌錯會，春花秋月。桃紅李白，九夏酷熱。三冬下雪，夏間如何？無法可說。咦，休更疑惑。
臘月梅含玉，霜天菊吐金。風來聽浪吼，月上看潮生。
外象為爐鼎，中間是藥材，誠能收拾得，即刻結靈胎。
種麻得麻，無為立鼎。罔象安爐，鼎爐堅固，勿用工夫。咄，空不空中烹至寶，無為無處鍊真如。
白雪未開花，黃芽先結子，欲得嬰兒生，先教姹女死。
汞向南山採，鉛從北海尋，調和藉坤土，制伏仗乾金。
採箇甚麼？山頭求汞，海底求鉛。水中撈月，地下尋天。呵呵，不知真種子，徒爾費烹煎。
入海捉蛟龍，工夫擒日月。送鼎中燒，鍊作一團雪。
火侯無多事，無非只慧剛。木金常不間，至寶愈增光。
切忌眼生花。殺人手段，無非鐵漢。提起疑團，一刀兩段。嘎，文以懷胎，武以討叛。
會舉燒山火，能興刮地風。迷雲全掃盡，獨現一輪紅。
火大爐難穩，鉛多鼎必危。得中無過極，丹作汞無虧。
過猶不及，能撰不如能使，多入不如少出。常作賊心莫偷他物。知麼，慢藏誨盜，治容誨淫。
閉門屋裹坐，自然少灾禍。家賊最難防，也須休托大。
性定金砂結，心空赤子成。更須常暖養，拈出便光明。
牢把捉，溫養工夫，如鷄覆子。差之毫釐，失之千里。仔細看，牢着腳根，放開心地。
養育提携子，須憑沒口婆。分毫失照顧，鷂子過新羅。
炁足嬰兄蛻，提携全在娘。養教全大體，出入了無妨。
休動動着三十棒，出有入無，縱橫自在。放去收來，廓然無得。細入微塵，大周天界。
赤子出天關，縱橫去復還。須臾遊八極，倏忽過三山。
行滿功成日，神通妙無量。去來無所礙，定裹謁虛皇。
當腳住，根在苗先，子從花後。花謝子成，雲天齊壽。
石破方逢玉，沙無始得金。水清魚自現，雲散月華明。
踢倒燒天鼎，掀翻煮海爐。虛空擘拶碎，獨露一真如。
家破人亡，了得一箇，萬事全畢。徹底瑩然，虛空突兀。咄，獨角火龍飛上天，驚起一聲春霹靂。
了時真了了，無後實無無。了了無無了，身多混太虛。
濟菴居士奉持般若心經，一日訪余，請益解義。余曰：夫此一卷經，未舉先知，何須解說，若強添注腳，是頭上安頭也。濟菴曰：然如是初機之人，未能深解義趣，兼之諸家解多有，同學者不能無疑。望師慈憫，開我余曰：當來世尊，宣說此經，誘化群品，直指玄要。自起初一句，至末後一句，都不出一箇空字。其間語言三昧，再四叮嚀，反覆自解，使學者易為曉會。奈何後人着在文字上，或泥形體，或著空見，到底不通玄要。前代宗師不獲已，下箇注腳，設立種種方便，隨機應物，使世人隨其所解而入。只為老婆心切，反使上乘之人，疑上添疑。正所謂中人以下，不可以語上也。今公有疑求解義，即是悟底根本。余今不兔饒舌，諦聽諦聽。
且如摩訶般若波羅蜜多經菩薩行深般若波羅蜜多時，照見五蘊皆空。度一切苦厄舍利子色不異空，空不異色，色即是空，空即是色。受想行識，亦復如是。舍利子。是諸法空相，不生不滅不垢不淨不增不減是故空中無色、無受想行識、無眼耳鼻舌身意、無色聲香味觸法；無眼界、乃至無意識界；無無明、亦無無明盡；乃至無老死、亦無老死盡；無苦集滅道，無智亦無得。以無所得，故菩提；薩埵，依般若波羅蜜多，故心無堅礙。無罣礙，故無有恐怖，遠離顛倒夢想。究竟涅槃三世諸佛，依般若波羅蜜多，故得阿耨多羅三藐三菩提。故知般若波羅蜜多是大神呪，是大明呪，是無上呪，是無等等呪。能除一切苦，真實不虛故說般若波羅蜜多呪，即說呪曰：揭諦揭諦，波羅揭諦，波羅僧揭諦，菩提薩婆訶。
雖然如是，傳濟菴者，要在豎起脊急着眼力，莫教蹉過，誠能於日用常行中，築着磕着，認得自家底，方信此經不從外得。不惟此卷心經，至於釋老一大藏教典，諸子百家，只消一喝，徹頭徹尾都竟。其或未然，參只此便是。休更疑惑。
引儒釋之理證道，使學者知三教本一，不生二見。
陰符經，陰陽符合之機，眾所通行之義。
觀天之道，執天之行，盡矣。天有五賊，見之者昌。五賊在心，施行於天。宇宙在乎手，萬化生乎身。天性人也，人心機也。立天之道，以定人也。天發殺機，龍蛇起陸，人發殺機，天地反覆。天人合發，變定基。性有巧拙，可以伏藏。九竅之邪，在乎三要。火生於木，禍發必剋。奸生於國，時動必潰。知之修鍊，謂之聖人。天生天殺，道之理也。天地，萬物之盜；萬物，人之盜；人，萬物之盜。三盜既宜，三才既安。故曰：食其時，百骸理；動其機，萬化安。人知其神而神，不知不神之所以神。日月有數，大小有定。聖功生焉，神明出焉。其盜，機也。天下莫不見，莫能知，君子得之固躬、小人得之輕命。瞽者善聽，聾者善視，絕利一源，用師十倍。三反晝夜，用師萬倍。心生於物，死於物。機在目。天之無恩，而大恩生。迅雷烈風，莫不蠢然。至樂性餘，至靜則廉。天之至私，用之至公。禽之制在氣。生者死之根，死者生之根。恩生於害，害生於恩。愚人以天地之文理聖，我以時物文理哲。