眾生之情，處處執著；菩薩教化，處處破除。如嬰兒疾病，為乳所傷，良醫審證，止乳與藥，疾則旋已；又病久困，為藥所傷，智人知之，遣醫罷藥，患亦隨愈。然不妨乳有哺養之益，藥有療治之功。止乳是權，而槩奪則餒死者必相藉矣；遣醫是蹔，而例遣則沈痼者必無幸矣。
三乘對治者，療煩惱之妙藥也；眾善齊臻者，養法身之乳湩也。滯之則礙正知見，故菩提達磨而降，皆絕言思，以止遣之；廢之則乖圓融門，故永明大師嗣，興渾事理，而以身范焉。
大師，法眼之嫡孫，韶師之真子，妙契單傳，親蒙記莂。然禪宗不立文字，而師樂說無礙，百卷河懸；禪宗呵斥坐禪，而師跏趺九旬，鷃巢衣裓；禪宗指決唯心，無他凈土，而師經行持念，角虎示人；禪宗但貴眼正，不貴行履，而師萬善同歸，勤行百八。所以抑虛濫，示之堤防；導因地，趍於極果。真金出冶，盛作莊嚴，大海吞流，不辭涓滴，真祖位大成之圣法王，金輪之尊者也。
大師示寂後，塔於大慈山，院曰壽寧，圮廢湮泯，址歸俗士。凈慈僧壑公者，夙懷遺蹟，號慕詢求於蓁莽中，竟得設利，緇白瞻禮，如重霾余，慧日再見。僉謀於法堂之背建窣堵波，用嚴供養，并匯緝遺事，附以圖贊，目曰永明道蹟，傳布四眾。於戲！洪波白浪，靈骨具存潭北、湘南，塔樣無改。育王七寶，古佛一錐，於未添香前，共著眼目。
