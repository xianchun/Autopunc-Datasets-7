粵以天地成形，故九土而互霸；山川定體，乃三教以分行。其儒則流布詩書，恢弘忠孝，課虛無而得質，叩寂寞而成音；其道則得失不驚，哀樂不入，闃爾逍遙之境，廓然罔象之鄉；其釋則教尊寰宇之中，理濟昆蟲之內。貝多葉葉，覆七種之道人；優盋花花，拂三乘之弟子。法海無岸，覺路絕塵。其有撥慈云於無心即心，擎慧日於左手右手者，即無諸安國禪院宗一大師焉。
師法諱師備，閩縣江南人也。三祖著謙恭之格，一門敦禮教之風。恭惟大師髫年不群，弱冠成器，每究出塵之理，常懷割愛之心，雖瀓澹以自怡，亦甘脆而靡失。
咸通初，爰有芙蓉山義通上人扣于俗扃，先德謝公，性方隱豹，心嗜大雄，乃揖通公，宵憩于第，譚移星斗，坐列云容。於是師數告嚴慈，堅求染鬀，詰旦隨通公入彼山門，摳衣弘照大師。奇材爰遇於良工，貞金詎煩於大火，星灰三換，髭發一除。五年春正月，辭師詣鍾陵開元寺道玄律師受具足戒。其年秋，驟別龍沙，卻回甌越，肩橫楖栗，臗眾壑以無辭，心注芙蓉，涉重江而罔滯。自此服膺，晨夕晦迹，巖巒忘形，匪憚於風霜務事。每凌於星月，或惸游古洞，或醼坐巔峰，孤高之靈鶴乘軒，澹濘之閑云出洞。
弘照大師密加訓勖，別借品題。至七年，有學兄自外回錫，即雪峰真覺大師，才窺冰碧，洊契云龍，舉唱宗乘，超越彝等，德岸而三峰讓峻，禪河而四海慙深。雪峰自此號師作備頭陀。
一日，置問曰：即今那個是備頭陀？
答曰：不可誑於人也。
雪峰至十一年住山，師則選芙蓉東洋之洞，芟艸木，狎猿猱，獨棲唯究於玄微，余習杳忘於晷刻。至十三年，亦上雪峰，一心希構於禪關，戮力同開於鳥道，中無暇食院，指松篁而表操，運土木以勞形，道在其間，聲聞于外。光化初，忠懿王戈鋋，策定邦國功成，三教鼎行，一方鏡廓，乃飛牋疏，遠入烟蘿，請師下府，住安國院。
師笑絲綸之降密旨，指木石以示迷途，高遁彌堅，承命未允。俄而參徒諮詢行止，諫諜遵從，覬協臺情，不奪人愿。其年秋，學人霧集，弟子星馳，擁趨霸府之康莊，同詣英王之宮室，觀光堵列，仰止云屯，人發善牙，地饒喜色。忠懿王瞻矚儀相，傾瀉歸依，禮為出世之師，敬作下生之佛，抽二千石之厚祿，減一萬錢之常庖，重辟華堂，高施廣殿，星攢榱桷，霞爛軒窗，梁橫螮蝀之形，若離塵坌，瓦疊鴛鴦之勢，似翥煙霄，星霜未換於流年，毳褐競臻於丈室，旦夕圍繞。七百余眾，內有學人，惠球長老、桂琛長老竝澡德真源，棲身法苑，獨表鳳毛之瑞，先成麟角之寶。其后允協王恩，宣揚宗教。
大師譚藪深邃，詞海汪洋，雄謀故鄙於沖冠，大辯暗嗤於重席，莫不摧諸外道，越彼三乘，八表騰芳，萬邦來慕。鴈塞負戈之士，南引鳧趍；雞林擁毳之流，西傾鶴望。忠懿王信隆□抱，禮厚王猷，爰發表章上聞，睿旨降宗一之綸綍，受寵賜之袈裟，麗藻辭布於羅牋猶新。
帝澤爛葚衣鋪於金縷，未散天香，煥赫叢林，諠闐士庶。師雖承雨露，終樂云泉，抗節繁華，放情幽寂，如燈觸物，物自顯於燈前；似月分形，形豈干於月際？言苦理順，德峻神慈，而又去儉去奢，無偏無黨，賤綺紈於絺忭，諭金璧於泥沙，超羅漢心，出菩薩行。自石室投籌之後，鳥窠寓木而來，非無胤嗣之品流，互有抑揚之氣槩，未若大師混成自得，所措無隳。本靜本閑，寧執寧捉？瀓陂萬頃，猶為畎澮之流；峭壁千尋，宛是塵埃之聚。
自匡化安國，資贊羈圖，人間之福利無涯，天上之星回有十。至開平二載孟冬月，云：圣人以短焰警浮生，達者以游云媲幻質。言情伏枕，間日陞堂，俄懸英主之憂，爰動學徒之慮。至仲月二十七日中夜，厥疾漸亟，乃命主事付遺戒，不許服杖絰。臨
回我土也。嗚呼！焉得復回此錄於震旦，震旦禪林有為後序如慈云者，發揮斯錄之隱顯回環，并南岳止觀傳無窮哉？今日鋟斯錄也，不損益宋版印本之一字，雖助刻之姓名，不沒其功，而獨遺千光王寺沙門義澄，重刪前後，共為一冊一十七葉，而不刻者何也？蓋義澄義學猶未達奧典，僭越議論宗師之說法，則其謬解不足辯也已。宋寂音尊者亦曾題斯錄云：右司諫集賢孫公覺莘老，守福州日，俾僧編集此錄，學者以覺悟宗旨，厥功茂焉。獨恨集末附千光王寺沙門義澄，重刪三句四機之語，義澄自目未見，而指人五色云云。
信乎寂音之言，蓋宗門之說法，證智之所知，而大異乎義解之所測。所以獨刪除義澄之謬解，解寂音之遺恨於今日，塞後學之岐道於將來，獨傳大師說法之本色而已。大師之說法，今日雖傳於紙墨，猶如良醫所留之良藥，色香美味具足未失也。有緣服者，其病無不差，而或誤服魔家之毒藥，為魔毒所中，毒氣深入，其心顛倒，未得謂得，未證謂證，雖與其藥而不肯服焉，則雖此錄，無若此輩何而已矣！
