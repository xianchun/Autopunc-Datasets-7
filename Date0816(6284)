毛詩序：杕杜，刺時也。君不能親其宗族，骨肉離散，獨居而無兄弟，將為沃所并爾。
國風唐杕杜有杕之杜，其葉湑湑。獨行踽踽，豈無他人？不如我同父，嗟行之人，胡不比焉？人無兄弟，胡不佽焉？有杕之杜，其葉菁菁。獨行睘睘，豈無他人？不如我同姓，嗟行之人，胡不比焉？人無兄弟，胡不佽焉？杕杜，二章，章九句。
毛詩序：杕杜，勞還役也。
小雅鹿鳴之什杕杜有杕之杜，有睆其實。王事靡盬，繼嗣我日。日月陽止，女心傷止，征夫遑止。有杕之杜，其葉萋萋。王事靡盬，我心傷悲。卉木萋止，女心悲止，征夫歸止。陟彼北山，言采其杞。王事靡盬，憂我父母。檀車幝幝，四杜痯痯，征夫不遠。匪載匪來，憂心孔疚。期逝不至，而多為恤。卜筮偕止，會言近止，征夫邇止。杕杜，四章，章七句。
