我聞如是：
一時，佛般涅盤後不久，眾多上尊名德比丘游波羅利子城，住在雞園。
是時，第十居士八城持多妙貨，往至波羅利子城治生販賣。於是，第十居士八城，彼多妙貨，貨賣速售，大得財利，歡喜踴躍，出波羅利子城，往詣雞園眾多上尊名德比丘所，稽首禮足，卻坐一面。時，諸上尊名德比丘為彼說法，勸發渴仰，成就歡喜。無量方便為彼說法，勸發渴仰，成就歡喜已，默然而住。
時，諸上尊比丘為彼說法，勸發渴仰，成就歡喜已，於是，第十居士八城白曰：上尊！尊者阿難今在何處？我欲往見。
諸上尊比丘答曰：居士！尊者阿難今在鞞舍離獼猴江邊高樓臺觀，若欲見者，可往至彼。
從*座起，稽首諸上尊比丘足，繞三匝而去。往詣尊者阿難所，稽首禮足，卻坐一面，白曰：尊者阿難！欲有所問，聽我問耶？
尊者阿難告曰：居士！欲問便問，我聞已當思。
居士問曰：尊者阿難！世尊、如來、無所著、正盡覺成就慧眼，見第一義，頗說一法，若圣弟子住漏盡無余，得心解脫耶？
尊者阿難答曰：如是。
居士問曰：尊者阿難！世尊、如來、無所著、正盡覺成就慧眼，見第一義，云何說有一法，若圣弟子住漏盡無余，得心解脫耶？
尊者阿難答曰：居士！多聞圣弟子離欲、離惡不善之法，至得第四禪成就游，彼依此處，觀法如法。彼依此處，觀法如法，住彼得漏盡者，或有是處。若住彼，不得漏盡者，或因此法，欲法、愛法、樂法、靜法，愛樂歡喜，斷五下分結盡，化生於彼而般涅盤，得不退法，終不還此。
復次，居士！多聞圣弟子心與慈俱，遍滿一方成就游。如是二三四方，四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就游。如是悲、喜心與舍俱，無結無怨，無恚無諍，極廣甚大，無量善修，遍滿一切世間成就游，彼依此處，觀法如法。彼依此處，觀法如法，住彼得漏盡者，或有是處。若住彼，不得漏盡者，或因此法，欲法、愛法、樂法、*靜法，愛樂歡喜，斷五下分結盡，化生於彼而般涅盤，得不退法，終不還此，是謂如來、無所著、正盡覺成就慧眼，見第一義，說有一法，若圣弟子住漏盡無余，得心解脫。
復次，居士！多聞圣弟子度一切色想，乃至非有想非無想處成就游，彼於此處，觀法如法。彼於此處，觀法如法，住彼得漏盡者，或有是處。若住彼，不得漏盡者，或因此法，欲法、愛法、樂法、*靜法，愛樂歡喜，斷五下分結盡，化生於彼而般涅盤，得不退法，終不還此，是謂如來、無所著、正盡覺成就慧眼，見第一義，說有一法，若圣弟子住漏盡無余，得心解脫。
從*座起，偏袒著衣，叉手白曰：尊者阿難！甚奇！甚特！我問尊者阿難一甘露門，而尊者阿難一時為我說於十二甘露法門。今此十二甘露法門必隨所依，得安隱出。尊者阿難！猶去村不遠，有大屋舍，開十二戶，若人所為故，入彼屋中，復一人來，不為彼人求義及饒益，不求安隱而燒彼屋。尊者阿難！彼人必得於此十二戶隨所依出，得自安隱，如是我問尊者阿難一甘露門，而尊者阿難一時為我說於十二甘露法門。今此十二甘露法門必隨所依，得安隱出。尊者阿難！梵志法、律中說不善法、律，尚供養師，況復我不供養大師尊者阿難耶？
於夜中，施設極妙凈美豐饒食噉含消，施設食已，平旦敷座，請雞園眾及鞞舍離眾皆集一處，自行澡水，則以極妙凈美豐饒食噉含消，手自斟酌，令得飽滿。食訖收器，行澡水竟，持五百種物買屋別施尊者阿難。尊者阿難受已，施與招提僧。
尊者阿難所說如是，第十居士八城聞尊者阿難所說，歡喜奉行！
