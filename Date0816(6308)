疏：自下大文第七、稱揚讚德分，亦是發起序。
鈔：第七、稱揚讚德分，初標章有二：一、對十分之名，稱揚讚詠本師功德；二、云亦是發起序者，對三分科經，謂序、正、流通。一品是序，常途分二：一、證信，二、發起。今以前六分皆為證信，此下四分總為發起。讚揚、發起佛德，出眾顯於佛用，正發起大經，不同古德，但用天地禎祥為發起也。
爾時如來道場眾海，悉已雲集；無邊品類，周匝徧滿；形色部從，各各差別。隨所來方，親近世尊，一心瞻仰。
疏：文中有三：第一、總結威儀住；第二、此諸眾下，總顯德行因緣；第三、所謂下，別明得法讚佛。前中有三：初結眾集，次明相異，後顯意同。今初，數廣德深，故名眾海。起於自地，集空道場。多數大身，重重無礙，雲之象也。又浮雲無心，龍吟則起；菩薩無住，佛現爰來。二、無邊下，相異也。不唯上列，故云品類無邊。旋環不空，故云周匝徧滿。大、小等形，妍、媸等色，部主、徒從，各有區分，故云差別。三、隨所下，意同也。隨所來方，參而不雜，皆得見佛，各對目前。其猶百川，各全覩月。同無異念，故曰一心。諦矚欽承，瞻而且仰。不唯直覩丈六，乃徹見法界身雲。
疏：第二、總顯德行因緣者，以上列中隨宜別歎，今方總顯德行齊均。又與下別得法門以為總故。前同生眾中共集善根，亦是別故。又前共集，明主、伴所由；今曾攝受，顯眷屬所以。影略其文。
鈔：疏第二、總顯德行因緣，疏文有二：先總彰大意，後科判解釋。今初，正釋科文。何名總顯德行因緣？先釋總顯，自有二義：一、望前為總，前四十眾各隨所宜以顯勝德，所顯則局如顯，海神云：佛功德海充滿其身等，今總顯四十眾德；二、望後為總，下四十眾得法各異，今總顯具德。從前同生下，躡迹成難。謂有難云：前顯同生，云皆與毗盧遮那共集善根，豈非總耶？故今答云：前局同生，今該同、異四十眾德，方得名總。又前明共集下，重通所難。非唯總、別不等，實亦文意有殊。前云共集，與佛德齊，故為主伴；今曾攝受，唯為佛攝，故為眷屬。為分二義：前略攝受，此略共集。可互影取，故云影略其文。
此諸眾會已離一切煩惱、心垢及其餘習，摧重障山，見佛無礙。
疏：此文多勢，且分為三：初、明離障見淨；二、如是下，受化根深；三、種無量下，德行圓備。初、後是因，中一是緣。以因奪緣，大眾自見；以緣奪因，佛力令見。因緣和合，無定親疏，故因緣間說。又初段德行現深，後二因緣宿著。久攝今見，即緣成因。感應道交，故常居佛會。
鈔：疏此文多勢下，二、科判也。言多勢者，或可分三，或可分二。二中立名，亦可有異。於中三：初、科為三；二、初、後是因下，料揀；三、又初段下，對前且字，今為二故。久攝今見下，亦是料揀。上三分中，二即是緣；初、後是因者，約自行為因，佛攝為緣。今得見佛，由昔曾攝攝即親因。因緣既著，為感；昔既曾攝，故應。
疏：今初、離障見淨者，煩惱即煩惱障也；心垢即所知障也，此障翳心，迷所知故。言一切者，謂分別、俱生，若種若現。言餘習者，二障氣分，粗重粗重，如畢陵上慢、迦葉不安。今皆位極菩薩，智現，情亡，證理，達事，心鏡瑩淨，故云已離。若諸位圓融，一斷，一切斷，亦通初位。言摧重障山者，通以喻顯，以能摧道，摧二障山障體堅厚，崇聳如山。又別，則智障菩提，惑障圓寂；通，則俱障及一切佛法，故名為重。言見佛無礙者，斷障果也。然有二義：一、就能見以明無礙。由斷二礙，智明理顯。理顯，故見法性身；智明，故見佛智身。理、智冥一，見無礙身；無礙，亦即涅槃。二、約所見明無礙者，具十無礙，已如上說。
鈔：疏言一切者，謂分別、俱生，若種若現者，謂二障各二：一者、分別謂因邪師、邪教及邪思惟，此見道斷，入初地時便永斷盡；二者、俱生不由上二，生而便有，此修道斷，地地斷之。此又二種：一者、現行，二者、種子。若所知現行，地地斷之；若煩惱現行，亦地地斷。煩惱種子，直至金剛定斷。
疏二障氣分，粗重粗重者，二障氣分，即熏習所成；揀異現障，故云習氣。然習氣有二，謂因與果。於現起障能為因者，亦名種子；此因習氣，根本智斷；斷此因已，現不起故。不起現因，但粗重者，唯名習氣；此果習氣，後得智斷；斷現粗重，知現無故。言粗重者，違細輕故。然粗重有三：一、現起粗重，貪、瞋、癡等令行者心無堪任故；二、種子粗重，煩惱種子障諸智故；三、粗重粗重，實非煩惱，似煩惱故，如身子瞋習、畢陵慢習等。今即第三，以經言餘習故，又位極故，前二即是一切中攝故。
疏釋云若種若現，上言已斷，即有能斷之道，揀異伏道，故云已斷。斷道有二，謂：一、根本無分別智，親證二空，所顯真理無境相故，能斷二障種子、現行；二、後得無分別智，雖不親證，無力能斷迷理隨眠，而於安立、非安立相明了現前，無倒證故，亦能永斷彼修所斷迷事隨眠。上來皆是唯識論意。更有釋者，所知障中亦有二種：一、於所知境而能為障，即是不染污無知，而非法執，如於五明處有所未解，但是無知，何曾有執。然唯識云由我、法執，二障俱生；若證二空，彼障隨斷者，據見道分別障說，以證空理而斷障故。言是障而非執者，據修道斷俱生障說，以徧知有成種智故。上來所知之障。二、所知即障，名所知障。此體即是善心、心所，以彼空、有二相未除，帶相觀心，有所得故。前據了俗，此據證真，說名智障。此障對治，亦有二種：一者、解有，二者、達空。空、有俱明，名徧知故。然唯識正義，唯所知之障；今就理通，故亦用之。問：永斷習氣，唯是如來，云何此亦皆云已斷？答：此有二釋：一、約法相，全分離盡，唯是如來；若據分離，亦通菩薩。以經中說三種粗重，三位斷故。解深密經說三粗重：一者、在皮，初地即斷；二者、在膚，八地方斷；三者、在骨，唯佛地斷。雖則餘位亦斷粗重，而三位顯，是故偏說。初地捨凡，入聖位故；八地無漏，常相續故；佛地果滿，頓得捨故。又此即是八地菩薩，故云斷也。二、約圓融，如疏文顯。
如是皆以毗盧遮那如來往昔之時於劫海中修菩薩行，以四攝事而曾攝受；一一佛所種善根時，皆已善攝，種種方便，教化成熟，令其安立一切智道；
疏：第二、如是下，受化根深。於中，初總，後別。初中如是者，指前斷障之眾。劫海者，明攝時曠遠。言四攝者，即攝化之方，謂：布施、愛語、利行、同事。布施是攝緣，與彼資持故；愛語是攝體，正示損益故；利行是攝處，安住善處故；同事謂釋疑，令彼決定故。後一一下，別示攝相。於中向言劫海曾攝，何所攝耶？謂一一佛所。何時攝耶？種善根時。將何法攝？謂種種方便。攝相云何？謂教化成熟教化約始，成熟就終。攝意云何？令其安立一切智道。道者，因也，謂唯為佛果修佛因耳。
鈔：疏布施是攝緣等者，略示四攝之相。然瑜伽說，各有九門。至賢首品，當略明之。
種無量善，獲眾大福，悉已入於方便願海；所行之行具足清淨，於出離道已能善出，常見於佛，分明照了；
疏：第三、種無量下，德行圓備。前攝何益？令德圓故。於中，先辨因圓，後入果海。今初，文有五句：一、種無量善，已超七地，殊勝善根故。二、悉已下，已超八地，大願滿故。三、所行下，已超十地，行滿障淨故。四、於出離下，前明德圓，此具出道一道、無量道。已超生死，不住涅槃，故云善出。五、常見下，結成見佛，謂德高十地，是以常見。非比量見，故曰分明；不取色相，名為照了。又塵毛、剎海，佛徧重重，有德斯覩，名分明照了。
鈔：疏已超七地，殊勝善根者，以七地有空中方便慧、有中殊勝行，功用行滿，故云無量。疏一道、無量道者，一道者，一切無礙人一道出生死故。離世間品說：一道是菩薩道，不捨獨一菩提心故；二道是菩薩道，謂方便、智慧故；三道、四道乃至十道。又云：菩薩有無量道、無量助道、無量修道、無量莊嚴道。各略列十句，則萬行觸目，皆菩薩道。疏又塵毛、剎海下，上是通相般若之意，此是華嚴一乘玄旨。
疏：二、以勝解力下，入果海也。此一段文望前是別，總具德中，別入果故；望後是總，四十眾中，解脫標故。今且屬前。於中二：初乘因入果，是比智知。如見鸞翔，知太虛可沖；矚龍躍，知宏海可汎也。謂以勝解力印可佛言，知福慧之深遠；以信解力瞻仰佛化，知慈悲之廣大。是入如來功德大海，亦是勝解印持果德。
鈔：疏此一段文望前是別下，總顯文意。以總具德中，文有三節，第三德行圓備中自有七句今但是二故云別也。既言得於諸佛解脫之門，則是四百餘門之總標也。義雖兩向，科且屬前。
疏初乘因入果者，以勝解力，即是乘因；入於如來功德大海，即是入果。沖者，和也，深也，虛也，高也，升也。今正是升，義兼虛、高。疏亦是勝解印持果德者，前則印言，即比知二嚴與慈悲，皆教道也；今云印果，則心冥果海，為證道也。
得於諸佛解脫之門，遊戲神通。
疏：二、得於下，明分得果用。言解脫門者，佛果障寂，大用無礙，故稱解脫真解脫者，即是如來。通智遊入，故號門也。眾各證契，故名為得。此解脫即門。佛得其總，眾海得別。又佛解脫，但名解脫；眾所得法，稱之為門，以能通入彼果用故。此解脫之門，又眾所得法：離障自在，名為解脫；智所入處，亦名為門。以因解脫入果解脫，亦稱為門，此解脫即門。
鈔：疏言解脫門者，先總釋，後圓融。前中三釋：初、解脫門三字皆屬於佛；二、解脫屬果，門屬眾海；三、三字皆屬眾海。於中有二：一、就因中自分能、所，二、將己解脫望果為門。
疏：然總、別圓融，因、果交徹，重重無礙，方為真解脫門。故下或歎佛果德，或歎因行，或約天等所得，欲影顯故。
鈔：疏然總、別下，二、圓融，融上三義。總、別圓融，融第一義；因、果交徹，融後二義；重重無礙，通上三義。且如總具於別，別亦具總，則一解脫門中有一切解脫門等。思之。
疏：次遊戲神通，正明入相。遊戲者，出入自在；神通者，難測、無壅故。
疏：約觀心者，心、境無礙，稱為解脫。由此入理，故號為門。若以門為門，非能通矣。門即如實，何所通耶？正入、雙亡，為真門矣。如此入者，則本覺湛然，名窮果海。真非妄外，則因、果圓融；心、境無涯，則解脫無際矣。
鈔：疏約觀心者，疏中初正釋；次若以門下，拂迹。先反成；後正入下，順結。能、所雙寂，故曰雙亡；門理歷然，稱為正入。正入，則理無不契；雙亡，則過無不寂。
疏：第三、所謂下，別明得法讚佛。四十眾中各先長行得法，即經家序列；後說偈讚，即當時所陳。然眾集、偈讚，並在一時。文不累書，故編之作次。而各得一者，顯佛德無盡故。乘別入總，盡眾不能及故。故海慧云：如來境界無有邊各隨解脫能觀見。而普賢得十者，顯等佛無盡故。
所謂：妙燄海大自在天王得法界虛空界寂靜方便力解脫門，
疏：文中，先異生眾，後同生眾。前中三：初諸天，次八部，後諸神。今初，分二：先色天，後欲天。前中有五：今初、自在天，長行十法：第一、法界等者，即法身解脫也。法界虛空界即用所徧處。空即事空。法界之言，義兼事、理。謂非但徧空，亦徧空內色、心等事及空、有稱真之理。又但言空，則一重徧。今云法界，則重重皆徧。何者？謂空界容一一塵處及彼事物，一一塵中皆稱真故，各有無邊剎海，佛身大用皆悉充滿。故下頌云：無窮盡也。言寂靜者，體也。然有二義：一、明前大用，用無用相，不礙常寂；二、由此智用，即寂同真，是故隨一一用，徧一切處也。言方便者，用也。亦有二義：一、明前寂無寂相，不礙大用；二、內同真性，不礙外應群機，故云方便。寂、用無礙，所以稱力。
鈔：疏及空、有稱真之理者，此空是外空。若以理空對外空，外空離法，是斷滅空。理空即事，名為真空。若以外空亦心所現，亦由對色，滅色方顯，則此斷空從緣無性，即性空也。故十八空明大空者，謂十方空即十方虛空，亦是性空矣。是故疏云空、有稱真之理，即有之空，皆性空也。
疏一、明前大用，用無用相等者，此二義中：一、用同體寂，二、用同體徧。言方便二者，一、由忘寂，故不礙用；二、由依寂，故能起用。
疏：二、普觀一切法悉自在者，智身解脫也。此有三義：一、以普眼，於一切法無不能觀；二、觀一切法，不壞事而全理；三、於一法中見一切而無礙。並名自在。
疏：三、知一切法不生等者，自、共相解脫也。亦有二義：一、知不生等，內證真理；二、無功用行，外應群機。
鈔：疏三、自相解脫者，以一切法各各不同，色非心等，故名自相。今皆不生，故名解脫。此明無彼生相，則法體不生，故名自相。若直遣生、住、滅相，亦共相耳。疏文有四：一、略科釋；
疏：然不生等，佛法之體。釋有多門，略申一兩。
鈔：二、然不生下，開章門；
疏：一、別釋，以不生、滅約境，不來、去約行。初、不生、滅略有五義：一、就徧計，由是妄執，無法可生、滅也。又情有即是理無，故不生也；理無即是情有，故不滅也。不滅不生，是一法也。又求徧計相不可得，故不生；能顯無相性，故不滅。不滅即不生，亦一法也。
鈔：三、別釋下，隨門別釋；四、斯為正法下，結勸。三中有三釋：一、別釋，二、通釋，三、展轉釋。今初，文二：先釋不生、滅，後釋不來、去。今初，自有五重者：前三別據三性不同，四即合前三而義別，五即融四句而無礙。就別約三性中各三釋者，初一、通就當性說，二、約當性二義說，三、對三無性說。唯圓成二義小異。云何三性各二義耶？徧計二者：一、情有，二、理無。依他二者：一、緣生，二、無性。圓成二者：一、性有，二、相無。
疏一、就徧計下，徧計三義也：一、徧計無體，如繩上蛇，故無可生、滅。二、約二義者，情有，合是生；理無，體是滅。今此情有即是理無，何有生耶？正理無處，方是情有，故非滅也。下例可知。三、對無性者，由無徧計，方顯無相。故唯識云：即依此三性，說彼三無性。是知若無徧計，安知無相？下亦例然。
疏：二、就緣起性，謂法無自體，攬緣而起，即生無生；既本不生，故無可滅也。又緣起無性，故不生；無性緣起，故不滅。中論云：以有空義故一切法得成。是故不生即不滅，不滅即不生，為一物也。又推緣無起，故不生；能顯無生性，故不滅。
鈔：疏二、就緣起性者，一、通說，因緣之法依他而起，因緣所生無有生故。故經云：一切法無來是故無有生以生無有故滅亦不可得。二、明二義中，又緣起無性故者，緣生即無性也；無性緣起者，無性即緣生也。前句即因緣故空，此句即無性故有。故引中論以有空義故一切法得成，唯證後句也。三、顯無性中，若無因緣，不知無性，故論四句推之：諸法不自生亦不從他生不共不無因是故知無生。若不推此，安知無生？無生即是生無自性性也。
疏：三、約圓成性，謂非是有為，故無彼生、滅相也。又非妄心境，故不生；聖智所證，故不滅。又體非遷變，故不生；隨緣令法起，故不滅。不滅即不生，為一物也。
鈔：疏三、約圓成，初義可知。二、約二義中，小異前二耳。謂二、三皆約二義。二即法相宗二義，於此二義顯無性義，謂非妄心境，故即相無義；聖智所證，故即性有義；而非妄心境，故遠離我、法所執，便能顯得勝義無自性性。三、云又體非遷變下，即約不變、隨緣，法性宗中二義。既不變，故不生，由此不變，方能隨緣，則不生是不滅義。既以隨緣為不滅，由隨緣不失自性，方知不變，則不滅是不生義。故云為一物也。
疏：四、通就三性混融。於一法上，就徧計，故不生；就圓成，故不滅；就依他，故亦不生，亦不滅；就三無性，故非不生，非不滅。
鈔：疏四、通就三性等者，即合前三，而義全別。理實具合三性、三無性以成四句。如一念心剎那瞥起，即具六義。謂一念之心是緣起法，是依他起；情計有實，即徧計所執；體本空寂，即是圓成。三性備矣。既即依三性說三無性，故六義具矣。今於三性成其三句，三無性上共成一句。謂一念之上既理本無，故徧計為不生；本無之理即是圓成，故不滅。依他即無性，故亦不生；而不壞相，故亦不滅。三句備矣。言就三無性，非不生，非不滅者，上約徧計，故不生；今徧計即相無性，故無彼不生，為非不生也。上約圓成，故不滅；今圓成即是勝義無自性性，故非不滅。上約依他，亦不生，亦不滅；今依他即生無自性性，故何有亦不生，亦不滅？故上三性不出不生不滅，今翻彼三性以成三無性，故雙非也。
疏：五、然此四句合為一聚，圓融無礙。頓思，可見。
鈔：五中融四句而無礙，以一念心上、一微塵上即有六義，故總融合。言合四句者，非第四門中四句，合前總、別二種四句耳。
疏：二、不來不去者，約行。謂正智背捨妄執，而無去；向證真理，而不來。又依體起用，而不去；應機現前，而不來。又往應群機，而不去；恆歸寂滅，而不來。不來即是不去，無二為一味也。由此大智，無念應機，如摩尼、天鼓，無思成事，故云無功用行也。
鈔：疏二、不來不去下，有三義釋：初、唯約體。背捨是去，而云不去者，智照妄空，無可捨故；照惑無本，即智體故。向證真理，合是來義，如如來故。而云不來者，真不可得故；照體無自，即真理故。故經云：如來者，無所從來。
疏又依體起用等者，第二、雙約體、用說也。依體起用，故是去；以即體之用，故不去。應機現前，合是來；以應不離體，如月之影，故不來。
疏又往應群機，而不去等者，第三、唯約用說也。往應，合是去；應無應相，故不去。恆歸寂滅，合是來；滅不可得，故不來。又即體之用，往而不去；用即體故，歸而不來。然前對於佛上明去，機上明來；此對於機上明去，佛上明來。又前對機見佛來，此對佛見機來。然三義雖殊，皆顯不來即不去也。疏由此下，釋無功用。摩尼約身，天鼓約口，無思約意。文意可知也。
疏：二、通釋者，不生不滅，亦可約行；不來不去，亦可約境。
鈔：疏二、通釋者，然既言不生、滅約行，不來、去約境。此亦是局，何名為通？以上是賢首意。不生、滅局境，而不通行；不來、去局行，而不通境。今翻其不通令通，則四義俱通境、行，故名為通。於中，先總。
疏：謂妄念斯寂，猶若虛空，何生？何滅？又雖起大用，見心無生；用謝歸寂，了本無滅。又常稱真理，寂照居懷。於此心中有何生、滅？此約行釋不生、滅也。
鈔：謂妄念下，別，亦約三性以成觀行：初、即徧計，契同無相，何有生、滅；二、又雖起大用下，約依他起觀；三、又常稱真下，約圓成觀。此約行釋下，結屬。
疏：約境釋不來、去者，猶如空華，無可去、來。又緣會即來，來無所從，故無來；緣謝而去，去無所至，故無去。又諸法即如，如豈來、去？
鈔：約境釋不來下，亦約三性：初、即徧計；二、又緣會下，約依他；三、又諸法即如下，約圓成。並從簡略，各出一義。例前不生，亦可具五；亦應前三別說，四、五融通。如徧計上，亦應云：情有即是理無，故不來；理無即是情有，故不去等。但改生、滅二字為來、去二字。餘準前思。
疏：三、展轉釋。又何以不生、滅？由無來、去故；何以不來、去？由無生、滅故。
鈔：疏三、展轉釋。所以為此釋者，有三意：一、則上來但當句釋，今顯互相釋故，如經云一切法無來是故無有生等，即此亦名相因釋也。
疏：又既無來、去，則非一非異；不生不滅，則無斷無常。智契前理，故無功用；不礙生等，故云行也。
鈔：又既無來無去，則非一、異者，次正是展轉釋。欲明不生、滅等四，含義無盡，故略舉八不，即中論宗。論云：不生亦不滅不常亦不斷不一亦不異不來亦不去。而青目釋之，有展轉相因釋。今取此勢，故為此釋。云何不來不去則得非一非異耶？謂若有來、去，則有能、所。能、所為異，對此為一；今無來、去，故無一、異。云何不生不滅，則得不常不斷？謂若許有生，生即是有；定有，則常。若許有滅，滅則是無；定無，則斷。今無生、滅，何有斷、常？故中論問云：不生不滅，已總破一切法，何故復說此六事耶？答：為成不生不滅故。謂有人不信不生不滅，而信不常不斷。若深求不常不斷，即是不生不滅。故知二義相成。從智契下，釋無功用。
疏：是則不生之生、生之不生。無功用，故常寂；行，故常用。寂、用無二，是於功用得解脫也。
鈔：是則不生之生下，生與不生展轉相成。上來諸不相成總顯不生之理，今則性、相相成，以此不生不同斷、滅，故不礙於生。若礙於生，非真不生。故不礙生成不生也。是則緣生，故無性；無性，故緣生。二義相成，真不生也。餘可例知。
疏：斯為正法之要，義味難盡，無厭繁文。
疏：四、現見一切法等者，觀義解脫也。現見之言，揀比知故。真實相言，略有三義：一、以智觀事實，事不虛故。故下經文：觀有為法如實相故。二、以慧觀理實，所謂無相；無相不相，名為實相。三、以無礙智知無二實。窮實，故深；盡邊，故廣。稱智慧海。不為相縛，是解脫門。
疏：五、與眾生等者，慈障解脫也。離諸危怖曰安，適悅身心為樂。見佛，則獲二利，故安樂也。煩惱不生，故得定也。佛德難思，故樂、定無邊。斯為大方便也。
疏：六、令觀等者，悲障解脫也。眾生癡，故造業；造業，故受苦。暗故，不見未來；不見未來，即顛墮故。大怖之極，莫越愚癡。令觀本寂，則癡相本空。尚不造善，豈當為惡！
鈔：疏尚不造善等者，然邪說空，謂豁達無物；或言無礙，不妨造惡。若真知空，善順於理，恐生動亂，尚不起心；惡背於理，以順妄情，豈當更造！若云無礙不礙造惡，何不無礙不礙修習善行而斷惡耶？厭修善法，恐有著心；恣情造惡，何不懼著？明大邪見惡眾生也。
疏：七、善入等者，業障解脫也。佛現十方，是無邊境。了無依性，稱為善入。尚不依佛，寧造業思？
鈔：疏尚不依佛者，意同前義。入理觀佛，恐壞觀心；更造業思，特違至理。
疏：八、普往十方等者，即無相解脫門也。雖身應十方，寂然不動；智宣諸法，怕爾無依。不取於相，如如不動故。
疏：九、入佛等者，即名相解脫也。佛智契如，名入寂境。寂而能應，故普徧十方。身智發光，又令物入。無相，故靜；無名，故寂。
名稱光善精進天王得住自所悟處而以無邊廣大境界為所緣解脫門。
疏：十中，此天王名與前列中少倒，前名極精進名稱光。上下諸文，多有此例，或義存名異，或廣、略參差，皆譯者不善會耳。法門名住自等者，此離二取相，能益自、他解脫門。自悟處者，即離覺、所覺，自覺聖智常現前也。而以無邊等者，謂緣無邊法界，度無邊眾生，得廣大菩提也。
鈔：疏此離二取相者，唯識第八有四二取：一、相、見，二、名、色，三、王、所，四、本、末。本即第八異熟，末即前六識異熟。今當相、見，所覺是相，能覺是見。遠離覺、所覺，名自覺聖智。故楞伽云：一切無涅槃無有涅槃佛無有佛涅槃遠離覺所覺，即斯義也。上是第一經。第二又云：佛告大慧：前聖所知轉相傳授妄想無性，菩薩摩訶薩獨一靜處，自覺觀察，不由於他，離見妄想，上上勝進，入如來地，是名自覺聖智之相。
爾時妙燄海天王承佛威力，普觀一切自在天眾，而說頌言：
疏：二、上首說偈中二：先彰說儀，後明正說。今初，燄海是當眾上首，仰承佛力，為眾申心。十地論云：承佛力者，顯無我慢；普觀十方，示無偏心。今觀己眾，通、局小異耳。
鈔：疏十地論云：承佛力等者，論但云：示無我慢，無偏心故。昔人或將通配二句，疏意以別配為正，故便配之。
疏：然頌總有四種：一、名阿耨窣覩婆頌，此不問長行與偈，但數字滿三十二，即為一偈。二、名伽陀，此云諷頌，或名不頌頌，不頌長行故；或名直頌，謂直以偈說法故。三、名祇夜，此云應頌。四、名嗢馱南，此云集施頌，謂以少言攝集多義，施他誦持故。今此即伽陀頌也。下皆準之。為何意故經多立頌？略有八義：一、少字攝多義故，二、諸讚歎者多以偈頌故，三、為鈍根重說故，四、為後來之徒故，五、隨意樂故，六、易受持故，七、增明前說故，八、長行未說故。今此正唯前二，義兼五、六。
疏：二、正說中，十偈次第各一法門。結集取此以為長行，非此頌前也。然此中長行與偈有多不同，謂偈字則定，長行多少不同；而長行則約天得法，偈中即是歎佛。此必然也。若二文互望，或因、果之殊，或體、用有別，或互相影略，或難、易更陳，或法、喻不同，或能、所遞舉，故傳授者善消息之。二文相映，於義易了。
鈔：疏結集取此者，以昔人皆云頌長行故。疏然此中長行下，相對料揀者，示說偈儀式。然上舉四種，明偈體式；次明八義，即立偈之由。然通重頌及與孤起。華藏品亦有十例五對，唯約祇夜。今此料揀，唯局此文。雖是孤起，而經家廣列，故須會釋。總有六對：一、因、果者，如第十偈云佛於無邊大劫海為眾生故求菩提，此舉因故；長行即云自所悟處，此顯果也。第二、體、用者，第二偈云能然照世妙法燈，用也；長行云普觀一切悉自在，體也。第三、影略者，長行云知一切法不生不滅不來不去，偈中但云了相無有，即偈中略也；第四偈云永滅眾生癡暗心，長行但有現見一切法，即長行略也。第四、難、易者，如初天王，長行但云得法界虛空界寂靜方便力解脫，不見偈文，難為解釋。第五、法、喻不同者，長行第二但云觀一切法，偈云能然照世妙法燈是也。第六、能、所遞舉者，初天王但云法界虛空界，是所徧處；偈中則云佛身普徧諸大會，則長行闕能徧。
且就初段，具有六對；況下諸段，顯文甚多。言傳授之者善消息之者，易。豐卦云：天地盈虛，與時消息。釋云：消者，盡也；息者，生也。謂可加，則加；可減，則減；可出，則出；可沒，則沒。故言消息。疏二文相映者，長行不了，則觀偈文；偈文若難見，則觀長行。則易了也。
疏：今初天中初二句即前所徧法界、虛空，兼明能徧佛身，則十身皆徧。無窮盡者：一、出現無盡，若高山之出雲；二、非滅盡法，猶虛空之常住。次句寂靜也。由無性故，不可取為一、異、俱、不俱等。後句方便，合二為力。此偈是說者自法，故不結天名。下並準知。
鈔：疏一、出現無盡等者，然還源觀說有三徧：一、一塵普周法界徧，即經充滿法界無窮盡；二、一塵出生無盡徧，即疏前意；三、一塵含容空有徧，即疏後意。
疏不可取為一、異、俱、不俱等者，普徧諸會，此應有異；充滿法界，此應唯一。今性、相俱寂，故皆叵得。若有一、異，則合此為俱；一、異既亡，俱從何有？若有俱句，遣此雙非；俱句已無，雙非寧立？故四句皆遣，百非俱亡，寂乎唯寂。而言等者，亦不可說有無等四、真應等殊。唯證相應耳。
疏：二中初句是上自在，佛為法王，於法自在故；次句觀也；第三句普也；後句結法屬人，為他說故。然其結名，義同法門。恐繁，不配，他皆倣此。
疏：三中初句無功用也，不思議是標，離分別是釋；次句即不生等，相即生等，無即不義；第三句即行也。長行約要先知法無生，方得成無功用；偈則要無分別，方能見法無生。內證與外用同時，所以二文前後。
疏：四中初句明廣；次句明深即上智慧海也；第三句自見法實，故能令物不迷事理。
疏：五中初句方便定也，次二句與安樂也。
疏：六中初句即前癡暗，謂長迷妄境，鎮覆真心也；次句即令觀寂靜；次句因滅無明，則得熾然三菩提明，是前滅義。
鈔：疏因滅無明，則得熾然三菩提明者，即涅槃二十一、南經十九高貴德王菩薩品：因瑠璃光菩薩欲來放光，佛問文殊。文殊初入第一義，答云：世尊！如是光明，名為智慧。智慧者即是常住，常住之法無有因緣。云何佛問：何因緣故，有是光明？廣說無因緣竟。末後云：世尊！亦有因緣，因滅無明，則得熾然阿耨多羅三藐三菩提燈。今略義引耳。
疏：七中初二句即善入無邊境，無邊境即所應處也。無有比，善也。次句無性者，感而應故；無依者，思念寂故。由此能令物不造業。
疏：八中初二句即普往十方說法，次一句即不動無依。
疏：九中初句即入寂靜境，次二句即普現光明。
疏：十中初十一字即無邊境為所緣，求菩提，即自所悟處；次句既緣其境，必起通化。前文略耳。
疏：第二、明第四禪廣果天，長行十法中，一、普觀等者，此應根授法，明於不知根說法無果障中得解脫也。斷疑生信，是說法果故。謂觀機識病，稱根說法，藥、病無謬，故疑除疾愈。
疏：二中隨憶念言，略有二意：一、隨念何佛，如名應之；二、隨念有淺、深，令見佛有粗、妙。此於現身得解脫也。
疏：三中法性平等者，唯一味也。無所依者，離能、所也。莊嚴身者，證真莊嚴即非莊嚴故，雖現世間，還如法性不依諸有。此於有依得解脫也。
疏：四中知世間法者，謂眾生世間心法各異；知已，隨宜現通說法，故云安立。一念速安，非人、天、外道所能思議。以此莊嚴如來教海，此於安立教法遲鈍障得解脫也。
疏：五、一毛等者，約偈不思議解脫力也。無礙有二義：一、唯就所現，則毛中多剎，自、互無礙；二、雙就能、所，一毛不大，而多剎不小。一、多、大、小，皆無礙也。又由無大、小相故，此於取著障得解脫也。
疏：六、普門者，一門攝一切門，名為普門。隨一一門，各全收法界，故於其中觀察法界。深智契達，故名為入。此於隨相中得解脫。
疏：七中眾生無邊，根器各異；應形說法，種種不同。既根熟不休，故窮劫長現。此於畏苦不化生障得解脫。
疏：八中觀一切等者，謂觀事入理。理超情表，云不思議。此於諸業報得解脫。
疏：九中法門無邊，出者為要；根器萬品，故出要難思。此於著相得解脫。
廣大清淨光天王得觀察一切應化眾生令入佛法解脫門。
疏：十中種種方便，但隨所應，終成種智，名入佛法。以大悲出現，皆等雨故。此於不欲利生得解脫。上云出要，令離妄苦；今云入法，令得真樂也。
爾時可愛樂法光明幢天王承佛威力，普觀一切少廣天、無量廣天、廣果天眾，而說頌言：
疏：頌中觀己眾內三類天者，上五淨居，非所被故。十偈次第，一如長行。
疏：初中前二句即所疑境界。境界之言，通分齊所觀。普令者，觀根為說故。生信解者，斷疑也。信佛大用分齊難測，故斷佛上疑，生其正解；信佛所觀之境，則斷法上疑，亦生正解。謂如有疑云：為存因果，非真空耶？為是空故，無因果耶？今明只由真空能立因果，因果立故，乃是真空也。第四句釋一切之言，佛以利生為意樂故；既該一切，故廣大無盡。
鈔：第二、四禪，疏只由真空能立因果下，答上疑念。此句明其以有空義故一切法得成。若無有空義，因果定有，便墮於常。言因果立故，乃是真空者，即因緣故空義。若離因果以明空者，是斷空故。
疏：二中初句即憶念，次二句令見佛。
疏：三中初句即法性平等無依，次二句即莊嚴身。謂如法性為嚴，故無依處。
疏：四中初一句即了一切世間，次二句即一念安立不思議莊嚴海。
疏：五中初二句即毛孔現剎。上云不思議佛剎，但以橫多；今云過去，乃豎窮前際。皆示現者，如鏡現像。次一句是無障礙，令應度者見，即佛神通。依佛鏡智而觀，乃法性恆爾。
疏：六中初二句即普門，次一句即法界，末句義兼於入。
疏：七中初二句即為一切眾生種種出現；次句即無邊劫常現前，謂約機隱、顯，佛無去、來，故常現也。
疏：八中初句即觀一切世間也，次二句即入不思議法也。若約理論深，是深非甚。今不壞事而即理，故曰甚深；全攬理以成事，名為幽奧。處兼上二。法常寂然，釋上義也。以諸法即寂，故不可以理、事思也。
疏：九中初二句示一切眾生，次一句顯出要法。
疏：十中初二句即觀應化眾生，次句令入佛法。
疏：第三、明三禪，長行十法：第一門即寂普現，名為方便。說即是道，由說入佛解脫海故。此於體、用有礙得解脫也。又方便言，亦通入解脫之方便也。
疏：第二門，隨一切等者，謂不能普現得解脫也。光影之言，略有二釋：一、謂因光發影，影但似質，而不似光；依智現形，形隨眾樂，不隨自智。隨樂即應，名普示現。二、水中之月亦名光影。謂佛月不來，影現心水；影多似月，少似於水。謂水動，則流光蕩瀁；水濁，則似晦魄臨池。若止而且清，則圓璧皎皎。此亦隨自、他意也。此就天王，且隨天眾所樂。偈就於佛，無不應也。
鈔：第三、三禪，疏光影之言，略有二者，賢首更有一義，今不存之，故云略也。彼釋云：謂如明淨物，得日光耀，於屋壁上有光影現。如來應機，現身亦爾。然有多義：一、緣集義，謂大智明淨，悲願日照於眾生陰室之內，現於佛影；二、速疾義，無遠不至故；三、無礙義，不可執持故；四、有用義，能破暗故；五、無生義，無所有故。廣如十忍品說。此義似有穿鑿，故略不存。今疏所明二影者，然攝論影略有三：一、映質影，二、水月影，三、鏡像影。廣如十忍品。今是前二。今云光影，故略鏡像，正是初義。謂日喻如來，身、樹等形質以喻眾生；日無異體，質有萬差樹側影斜，形端影正，影不現於日內，但在質邊，弄影多端，隨心萬品。二、水月影，以月有光，亦名光影。影多似月者，如月圓、缺故。少似水者，隨動、靜故。
疏：第三門，佛境界有二：一、如如法性是佛證境，二、十方國土是佛化境。嚴淨亦二：離相息妄，則嚴如境；萬行迴向，則嚴化境。此二無礙，大方便也。此於無巧莊嚴得解脫也。
疏：第四，隨諸等者，謂大悲深厚，故隨入生死；眾生無邊，故永流轉而示導也。此於無大悲捨眾生障得解脫也。
疏：第五門，佛調眾生，或折，或攝，或兼二行。雖悲願多門，皆令趣無上道。若憶念此，居然受化，不滯於權。此於勝所緣有忘念障得解脫也。
鈔：疏或折，或攝等者，勝鬘云：應攝受者，而攝受之；應折伏者，而折伏之。攝受，折伏，則正法久住。
疏：第六，得普門等者，佛以稱法性之總持包攝一切總持，故云普門。復能流演無盡，故得稱海。此於聞、思有忘失障得解脫也。
疏：第七門，謂佛出難值，引之令值；信心難生，勸之令生。信含眾德，所以名藏。下經云：信為寶藏第一財故。此於嫉妬、邪見障得解脫也。
疏：第八，能令等者，上令信佛，此令信法。仰依即信，領解便喜。信，可趣入；喜，則奉行。因得解脫，名而出離。此於迷覆眾生障出離道得解脫也。
疏：第九門，謂眾生界、法界、調伏界、虛空界，皆無邊無盡。菩薩悲、智，以方便界開示法界，行調伏界，等虛空界，於有限礙障中得解脫故。
鈔：疏謂眾生界等者，瑜伽有五無量界。此前列四，後言以方便界者，即調伏方便界，故五具矣。
疏：第十，觀眾生等者，由悲故憐愍，由智故觀察。觀察煩惱，知病行已，化而度之。此於無悲、無方便障得解脫也。
星宿音妙莊嚴天王得放光現佛三輪攝化解脫門。
爾時清淨慧名稱天王承佛威力，普觀一切少淨天、無量淨天、徧淨天眾，而說頌言：
疏：頌中十一頌，初十次第如前長行。依梵本列名中，此長行闕第十一天，彼名星宿音妙莊嚴天王。下言妙音者，略而未迴。
疏：第一頌中初二句是了達方便，依法性而現故；後二句說即是道，說不思議解脫，令眾同歸。
疏：二中初二句明光影普現，無依，故如影；第三句成上二義，以無生故，如影無依。略不明隨天所樂。
疏：三中初句標方便，無量劫修，兼顯大義；次二句正明方便，嚴佛境界。
疏：四中初二句即眾生永流轉，謂無明所盲，覆本淨心，造業，受身，故恆居生死；次句即隨而示之。
疏：五中總相頌佛調生行。初句高，次句深，後句廣。
疏：六中初二句即普門陀羅尼，次一句即所流出。示教者，示其善、惡，教使修行。稱性無偏，故徧而無盡。
疏：七中初二句值佛，次句生信藏。不信，則佛難值；正信，唯佛能生。既值佛生信，反覆相成。今之一遇，何得不信！
疏：八中初二句即所聞之法，以無性為法之真性。次句即令眾生信，喜出離；淨，則出不信濁，成無漏故。
疏：九中初句能調伏人，前因此果耳。化眾生界，即調伏行。無邊無盡，為不思議。思惟悅生，是名為入。
疏：十中初二句即眾生無量煩惱，謂利、鈍二使，愛、見羅剎，皆甚可怖也；次一句以悲愍之，以智令離。
鈔：疏愛、見羅剎，甚可怖畏者，即涅槃第十一羅剎乞浮囊喻。因貪等造惡，即愛羅剎；若撥無因果，成破戒事，即見羅剎乞浮囊也。已如前引。
疏：十一中既闕長行，對名略顯。初二句星宿莊嚴義也，謂佛光流於法界，燦若星羅。次句即妙音莊嚴，化眾生事，不出三輪。上云妙音，舉一立稱耳。若長行立名，應云：得放光現佛三輪攝化解脫門。
疏：第四、二禪，長行十法：初中二義：一、內證真樂。經論共說樂有五種，謂：一、因，二、果，三、苦對除，四、斷受，五、無惱害。無惱害樂更有四種，謂：出家遠離樂、禪定適悅樂、菩提覺法樂、涅槃寂靜樂。今當第四。若通取，受字兼禪定，菩提則含因、果。言恆受者，以無所受受諸受故。若待境界，即非恆也。二、而能降下，外建大義。降神現相，除苦因、果。此於涅槃體、用障得解脫也。
鈔：第四、二禪中，疏經論共說樂有五種等者，論即瑜伽等，經即善戒經第二自利利他品，釋真實義中快樂義。經云：云何名快樂？快樂義者有五種。何等為五？一者、因樂，二者、受樂，三者、斷受樂，四者、遠離樂，五者、菩提樂。云何因樂？因內、外觸，因觸因緣，故有受樂，是名因樂；因行善法，得他世樂，是名因樂。云何受樂？從因因緣，身得增長，心得安隱，是名受樂。受樂者有二種。何等為二？一者、有漏，二者、無漏。無漏有二：一者、學地，二者、無學。有漏有三：欲界、色界、無色界三有。有內、外入，故有六觸。六觸有二：一者、身樂，二者、心樂。五識共行，名為身樂；意識共行，名為心樂。修習聖道，斷諸受故，道得增長，無有諸受，名斷受樂。永斷煩惱，身心無患，名遠離樂。受常樂故，名菩提樂。
或有說言：無想定者，名為斷樂。是義不然。何以故？不斷受樂故。遠離樂者有四種：一者、出家樂，二者、寂靜樂，三者、斷樂，四者、菩提樂。世間之人多有憂苦，永斷是苦，名出家樂。斷欲界貪，名寂靜樂。永斷煩惱，名為斷樂。受常樂故，名菩提樂；菩薩常能施眾生樂，名菩提樂；菩薩摩訶薩自受常樂，轉施眾生，名菩提樂。何故名為因樂？是樂因故，名為因樂，不名受樂。受樂者不名因樂，名為性樂。斷樂者不名因樂，不名受樂，以斷多樂故，名為斷樂。遠離樂者不名因樂，不名受樂，不名斷樂，以觀生死眾過患故，名智慧樂。菩提樂者不名因樂，不名受樂，不名斷樂，不名遠離樂，無邊常故，名菩提樂，名無勝樂，名無邊樂，名無上樂，亦名常樂，名寂靜樂。菩薩摩訶薩能以如是五種之樂施於眾生，是名因樂義。
今疏望彼經，數、名不同。若欲會者，果及苦對除，即是受樂開出。無惱害者，即遠離樂及菩提樂。經中遠離有四。今云出家遠離樂，含其二種出家即第一遠離，兼得第三斷樂，復開菩提為菩提、涅槃二樂。若瑜伽九十六說：樂有二種：一者、欲樂，二者、遠離。遠離復有三種：一、劣，謂無所有已下；二、中，謂第一有；三、勝，謂滅受定。然世尊依第一義，說有三種最寂靜樂，謂等解脫故。總攝為三：一、應遠離，二、應修習即前三上、中、下遠離，名有上遠離，三、最極究竟解脫無上住樂即前貪等解脫。
疏：第二門，謂無緣大悲與性海相應，拔世憂患，故出生喜樂。無盡名藏。此於惱害心得解脫。
疏：三、一念等者，修福德因，感依、正果，福之力也。雖多人、多劫所感，念、劫融之，頓現。此於時劫得解脫也。
疏：第四門，謂以佛力不動，成、住、壞三，皆如空劫，常清淨也。此於遷變得解脫也。
疏：五、愛樂等者，謂信樂佛、菩薩法，敬奉修行，則二障得解脫也。
疏：第六門，地謂地智，義謂證淨，即離念超心地也。方便者，教導及入地之由，入、住、出等也。以無盡辯演無盡法，故能經劫。
疏：七、一切等者，通有二義：一、現多身，興多供，供多佛，皆稱真故，名大方便，即長行意；二、一念八相，徧法界故，名大方便，即偈中意。於上自在，名為解脫。
疏：八、於定慧障得解脫。
疏：九，果滿應機。是於現身化生無堪任性得解脫。
最勝淨光天王得如來往昔誓願力發生深信愛樂藏解脫門。
疏：十，見佛大願雲，愛樂隨學。此於自輕障得解脫。
爾時可愛樂光明天王承佛威力，普觀一切少光天、無量光天、極光天眾，而說頌言：
疏：二、頌中十偈，次第依前。
疏：今初前三句明寂靜樂，通舉因樂以顯果樂；後句降現之用。
疏：二中初句即所相應海；次句即能應大悲，大悲荷物，故名為地；次句即生喜藏，憂除，故喜；患除，故樂。
疏：三中初句能現，次二所現。
疏：四中初二句即普使成、住等；次一句頌如虛空清淨，以三災彌綸而淨土不毀故。然三、四二偈似如前卻，且順文釋耳。
疏：五中初二句咸敬奉是愛樂，餘是聖人；次一句即上法及信受也。
疏：六中初句經劫住，次二句即地義方便。無邊是一切也。
疏：七中通頌八相普周，略無供養。
疏：八中初句是前智慧；次句神通；次句無盡及海，以隨根令淨是深廣故。
疏：九中初二句即德海滿足，次句出現世間。
疏：十中，三句通明前昔誓願力；第四句結中便顯深信愛樂藏，以文云大歡喜故。
疏：第五、初禪，長行十法中，一、普住等者，大用應機，故普徧說法；用而常寂，故行淨無染。得心無行，故行淨；了境無相，故無染。
疏：二、佛為定境，住定，則所見深故。
疏：三、普入等者，法海難量，名不思議；一言演盡，名為普入。
疏：四、圓音隨類，名音聲海；要無分別，方入佛聲。
疏：五、能憶等者，化生即是趣菩提行，故以宿住智明記。
疏：六、眾生報異，隨業有差；佛示現受，令生正信。
疏：七、於法自在，方能隨類調生。
疏：八、佛身無相，等法性之清淨，現而同化，為寂滅之行矣。
疏：九、不著諸有，故能常現。三業無邊，更無可依。
悅意海音梵王得常思惟觀察無盡法解脫門。
疏：十、觀性無相，猶如虛空，何有可盡？察用隨宜，如擊水文，隨擊隨生，復何可盡？
爾時尸棄大梵王承佛威力，普觀一切梵身天、梵輔天、梵眾天、大梵天眾，而說頌言：
疏：偈中先上首觀眾，開成四天，合則梵身即眾。亦有經云：梵眾、梵身、梵輔、梵眷屬。身即是眾，輔即眷屬。
疏：十偈初中，初句法身普徧道場，次句智光說法，次句行淨無染。境相、智行既亡，則大用、影像亦寂。後句通以喻顯，雲不離空，空不礙雲，以況寂用。
疏：二中初二句入禪之境。如來法身即是心性，若能觀之，為上定故。次句示入，方便雖多，同入一寂。
疏：三中初句即不思議法，次二句明普入義，以一言說盡故。一言說盡之辯，劫海亦不能窮，顯法無盡也。約能包，則一言說盡；約能久，則劫海莫窮。然一言但說剎塵，未是無盡。設欲一言盡者，則二、三兩句相違。一言說盡，劫海更何所演而得無窮？更有所演，前則不盡，又不可重說。若欲通者，總望，則可說盡；隱映重重，則不可盡。如擊水文，小擊，大擊，徧擊，各隨文生。盡未來際擊，盡未來文生，為難思法也。
鈔：五、初禪中，疏以一言說盡故者，釋此一偈，疏文有二：一、正釋，二、解妨。前中自有二意：一、佛法對說。前句一言說盡，顯佛勝德；後句劫說不窮，明法無盡。約能包下，總就佛說，是歎佛故。前二句能包，後一句能久。
疏然一言但說剎塵下，通妨。謂有問云：前言說盡，後云不窮，豈不相違？答：有二意：一、順文通，二、約理通。今初經云佛剎微塵法門海一言演說盡無餘，剎塵法外更有無盡之法，何妨劫海演說不窮？故反成之。設欲一言盡者，則二、三兩句相違，初明前違於後；後更有所演下，後違於前。從若欲通者下，約理會通，則前二句直是說盡一切諸法，後之一句不妨無窮。若一言不盡者，佛非不思議故。故總說，則盡成於前句，隱映無盡成於後句；兼以喻顯，皆遺忘集意。
疏：四中圓音之義，文略有三義：一、廣無邊，二、別詮表，三、無分別。如次三句，餘如出現品辨。
疏：五中初二句即教化眾生方便行，三世諸佛皆以利他為向菩提自清淨業故。次句前就梵王，故云憶念；今據如來，故身現耳。一毛尚現，何況全身！
疏：六中初句業相差別，次句報相差別，次句現同世間。
疏：七中前二句即隨類調生，調法自在，故能隨類廣徧；次句顯明前義，無思成事故。
疏：八中初二句明佛體性，即前清淨寂滅。不可盡下，略顯四義如空。次句佛用應現為行。既皆如化，不失寂滅。
疏：九中初二句所現無有邊，次句勤現無依著。
疏：十中初二句常思大用無盡，謂安住大悲宮，能現大事故；次句常觀法體無盡。
疏：自下，第二、欲界諸天，文有七段。第一、他化天王，長行十法中：一、謂現眾生前，自在調伏，使其成熟。化法無盡，故名為藏。
疏：二、觀世樂相皆苦，故應捨；觀世樂性，即入聖樂。
疏：三、隨樂斷疑，令起正行。
疏：四、一言普攝諸義，徧於時、處，為物而說。
疏：五、倣佛修慈。
疏：六、示現等者，大悲十力摧彼慢高，而無摧心，故云示現。
疏：七、以智慧光照諸世間，令離三毒之暗，則無惡趣之果。瞋、癡障重，故與偈互陳。
疏：八、十方等者，為念佛三昧純熟故。隨念何佛，即能得見，如休捨解脫等。
疏：九、應念現成。
因陀羅妙光天王得普入一切世間大威力自在法解脫門。
疏：十、普入等者，寂用自在，現世調生，總名威力。
爾時自在天王承佛威力，普觀一切自在天眾，而說頌言：
疏：偈中亦十。初中初句體徧；次句用周，故能現前；次句教藏能成；後句所成自在。開於法藏，悟深法門，即成熟也。
疏：二中初二句二樂，次句令入，三、四可知。
疏：五中三句共顯如來大慈：初二句舉劣顯勝，次句以喻正顯。謂世慈有相，若須彌之高、大海之廣，終可傾、盡；佛慈稱性，若芥子之空、投刃之地，即不可盡。又如空有普覆、常攝、廣容、無礙、難壞、無盡。略舉一無盡耳。六、七與八，文亦可知。
鈔：第二、欲界，疏芥子之空、投刃之地者，芥子之空即十定品四十一經云：佛子！譬如虛空，於蟲所食芥子孔中亦不減小，於無數世界中亦不增廣。其諸佛身亦復如是，見大之時，亦無所增；見小之時，亦無所減。今但取能喻。投刃之地者，即莊子中：庖丁為文惠君解牛。十九年而刀刃若新發於硎，君問其故。答云：臣始見牛，為全牛也。今見非全牛。彼節者有間，而刀刃者無厚，以無厚入有間，恢恢乎其於遊刃必有餘地矣。故文選云：投刃皆虛，目牛無全。今借其骨間小空以對上小空，為真、俗之況耳。
疏：九中初二句明佛體普徧，無成、不成；次句隨眾生心，現成正覺。
疏：十中普現十方，即普入一切世間；餘皆威力自在。
鈔：疏餘皆威力自在者，大集經云：孩子以啼為力，女人以瞋為力，外道以見為力，波旬以生死為力，菩薩以慈悲為力，佛以智慧為力，故以說法皆為威力。
疏：第二、化樂天，長行十一法中，一、為物開示諸業如化。化雖體虛，而有作用為力；業亦從緣無性，而報不亡。
疏：二、捨離等者，攀取緣慮，是惑病之本；若心境無得，則捨攀緣。
鈔：疏攀取緣慮，是惑病之本者，即淨名。問疾品意。經云：何謂病本？謂有攀緣。從有攀緣，則為病本。何所攀緣？謂之三界。云何斷攀緣？以無所得。若無所得，則無攀緣。何謂無所得？謂離二見。何謂二見？謂內見、外見。是無所得。故今疏云心境無得，則捨攀緣。
疏：三、暗滅智生，如月盈缺。
疏：四、示現等者，梵聲微妙，故云悅意；應徧十方，故云無邊。
疏：五、知一切等者，此有三義：一、福德之相有十蓮華藏世界微塵數，故無有盡。二、謂清淨慈門等，無限因所生故，一一因果皆稱真故；一一即無有盡，皆同虛空。三、大慈悲行是福德相，使盲、聾視、聽等，皆慈善根力故。涅槃經中有聞讚佛為大福德，怒云：生經七日，母便命終。豈謂大福德相？讚者云：年志俱盛，而不卒暴。打之，不瞋；罵之，不報。是故我言大福德相。怒者聞而心伏。故慈為無盡福相。然與前義相成。
鈔：疏涅槃經中有聞讚佛等者，即三十八經、南經三十五：諸婆羅門欲與佛捔力。爾時復有一婆羅門，作如是言：諸仁者！瞿曇沙門成就、具足無量功德，是故汝等不應與諍！大眾答言：癡人！云何說言沙門瞿曇具大功德？其生七日，母便命終。是何得名福德相耶？婆羅門言：罵時，不瞋；打時，不報。當知即是大福德相。其身具足三十二相、八十種好、無量神通。是故當知是福德相。心無憍慢，先意問訊；言語柔軟，初無粗獷；年志俱盛，心不卒暴；王國多財，無所愛戀，捨之出家，如棄涕、唾。是故我說沙門瞿曇成就、具足無量功德。大眾答言：善哉，仁者！瞿曇沙門實如所說，成就無量神通變化。我不與彼捔試是事。釋曰：文甚昭著，今但義引。略不引相好者，前已有故，非功德類。言然與前義相成者，第二義，慈為相因；此義，慈即是相果。果由因致，復能顯因，故云相成。
疏：六、三達圓智，了三世劫。此就天王，且言宿住耳。
疏：七、開悟等者，此門闕偈。上下文中屢有開悟，即同法華開、示、悟、入，以開攝示，以悟攝入。謂開示約能化，悟入約所化。彼論云：開者，無上義。謂除一切智智，更無餘事。即雙開菩提、涅槃，謂以知見之性為涅槃，知見之相為菩提。眾生本有，障翳不現；佛為開除，則本智顯故。示者，同義，三乘同法身故；悟者，不知義，不知唯一實事，故今令知，成報身菩提故。入者，令證不退轉地故，即是因義，為證初地已上為菩提、涅槃因故。廣如彼釋。
鈔：疏以開攝示等者，此有二釋。前即嘉祥意。四句雖殊，不出能、所。開示約能化，悟入約所化，全彼疏文。彼更釋云：能化有大開之與曲示，所化有始悟之與終入。意云：但說有性，名為大開；言此是凡夫性，此是聖人性，因果理行，即名曲示；豁然了知，即為始悟；修行契證，目為終入。則始淺終深。下引論意，則初深終淺，以入約因故。彼論云下，即第二釋。彼論先釋如來知見云：佛知見者，如來能證，如實知彼義故。疏意云：如實即法性，所證也；知彼義，即能證大智也。能、所知見，皆名知見。正同今經開示正覺境界：正覺即能證，境界即所證。今疏但出開等四句。開者，無上義，此即標名也。謂除一切智智，更無餘事者，釋所開即一切智智。一切智是根本智；重言智者，是後得智。根本名知，後得名見。除此二事，更無有餘能勝過此，故名無上。即雙開菩提、涅槃者，釋所開一切智智也。謂以知見之性下，釋雙開義。眾生本有下，疏釋開義。大乘法師釋開云：開者，出生顯證之義。謂出生菩提，顯證涅槃故。即法相宗意。故下釋悟云：令悟知見相本有種子，以成報身。今疏意不然。知見性、相，並皆本有，本有大智光明徧照法界義故。涅槃云：佛性名第一義空，知見性也；第一義空名為智慧，知見相也。在因為性、相，在果為菩提、涅槃。故云眾生本有，障翳不現耳。智障菩提，惑障涅槃。二障俱無，菩提、涅槃一時俱顯。故云佛為開除，則本智顯現。
疏示者，同義，別示知見之性以成涅槃；悟者，不知義，別示知見之相以成菩提。言不知唯一實事者，經云：唯此一事實餘二則非真。一實事即是知見。上三皆果。斷德、智德，以總別故，而成三句。入即因義，未知何可能證，故示與無量智業。無量智者，即果中一切智智體、用；而言業者，是彼因也。所以要舉初地已上為因者，登地證如為涅槃因，能證地智為菩提因。故十地論釋經究竟如虛空，盡未來際云：即因善決定。究竟如虛空，即菩提因，如依空生色，色不盡故。盡未來際，為涅槃因，常果無窮故。二果即智性、相也。又開者即般若，故論云除一切智智，更無餘事；示即法身；悟即解脫三德涅槃即是三句；入是三德之因。上有三意：一、約佛性釋，二、約菩提涅槃釋，三、約三德涅槃釋。會之，並同。佛性有果，有果果，即菩提涅槃故；三德涅槃攝菩提故，亦佛性故。餘如前後釋。禪宗之解，如問明品。
疏：八、稱性之光，有何難徧？
疏：九、一切等者，謂契理具修，長劫無倦，故眾魔、外道所不能摧。
疏：十、善、惡等殊，苦、樂等異，皆知性相。
普見十方天王得示現不思議眾生形類差別解脫門。
疏：十一、示現等者，無邊品類，一毛頓現；更無來去，尤顯難思。
爾時善化天王承佛威力，普觀一切善化天眾，而說頌言：
疏：偈中脫於第七，唯有十偈。初中初句總，次句開示，後二句顯如化力。差別業者，果不亡故。
疏：二中初句所攀緣，後二無得。然緣境有二：一、真，二、妄。真佛有緣，亦成妄惑，況於妄耶！種種觀者，五求不得故。謂佛有耶？常見為惑。謂佛無耶？邪見深厚。四句、百非所不能加，故無所有。非唯一佛，十方亦然，應化示現，非真實故。求實無得，即見真身真即無緣。佛尚應捨，何況餘境！三、四可知。
鈔：疏五求不得等者，即中論。觀如來品偈云：非陰不離陰此彼不相在如來不有陰何處有如來，即五求也。由諸外道妄計有我，我為如來，計有五故。五者，一、謂即陰是如來，二、謂離陰有如來，三、謂如來中有陰，四、謂陰中有如來，五、謂陰能有如來。今並非之。若陰即如來，陰生滅故，佛應生滅，故云非陰。二、若謂離陰有如來者，以何相知？又如來墮常過，離陰生滅故，故云不離。三、若謂如來中有陰，如器中有果，則亦是異，如來亦墮常故。四、若陰中有如來，如牀上有人，亦有別異過，故云此彼不相在。五、若如來能有五陰，陰屬如來者，則如人有子，亦有別異過；異，則如來墮常等故。然後四句皆成異過，初即是一，總合但是一、異過耳。故觀法品破我，但云：若我是五陰我即為生滅若我異五陰即非五陰相。今細推尋，故有五求皆不可得。上之五求但能破有，今四句並非，故言謂佛有耶？常見為惑。謂佛無耶？邪見深厚。此且雙破有、無，而有過，則微；無過，則重。故云深厚。彼論偈云邪見深厚者則說無如來如來寂滅相分別有亦非如是性空中思惟亦不可者，亦遣有、無。然則四句、百非所不能加，故無所有者，結歸經文。準中論中，略說三種四句皆不能加。初偈云：空則不可說非空不可說共不共叵說但以假名說。此一四句，共即俱句，不共則雙遮。若別說者：一、空，二、非空，三、亦空亦非空，四、非空非非空。此皆雙遮辨中。以第二四句云：寂滅相中無常無常等四，第三四句云：寂滅相中無邊無邊等四。今並拂之。非唯此四，泛爾隨相，皆悉非之。然百非有二義：一、約十惡說，如下當明；二、約通相說，謂離一切分別之相耳。故論結云：如來過戲論而人生戲論戲論破慧眼是皆不見佛。謂起心動念，並為戲論。非觀如來，應如淨名。觀阿閦品。故疏結云真則無緣。佛尚應捨，何況餘境，即借用金剛法尚應捨，何況非法。
疏：五中初二句福德相，次句無盡相。相好者，經云盡人中福，不及一天，乃至云盡世間福，不及如來一相等。
鈔：疏相好者，經云盡人中福等者，等取善生經云：一切世間福不及如來一毛功德，一切毛功德不及一好，一切好功德不及一相。故名福相。云不及如來一相等，等取瑜伽四十九，亦如是說。
疏：六中約天之智，普知；約佛一毛，能現。
疏：七中初二句明毛孔過空，謂靈智證理，非如虛空；真理超事，故亦非比。無限理智，不可分析；隨其少分，即融攝重重。故一毛之量便越虛空。次句別示越相，謂毛孔不大而無涯，即廣、狹無礙，故杜絕思議之境。前即一光外展，今即一毛內廣，文綺互耳。一毛本自徧空，十方豈得難滿？
鈔：疏毛孔過空，疏有三段，說二種過。一、如來靈智能證真理，虛空不能證；二、如來稱真理空，超過事空，事空即斷滅空故；三、無限理智下，雙結上二，皆不可分。理無分限，智契於理，亦無分限。智結靈智，理結真理。既不可分，一毛稱真，則重重融攝。此處之空豈不能攝於餘處之空？
疏：八中初句長時修，次句無餘修，次句無間修。具此三修，故進力難壞。而言廣大波羅蜜者，至第五經釋。
疏：九中初句總顯業之性、相，即緣生果報之不亡，便是無性之非有，故不可有無思也；次句佛如是說，天如是知；次句以法性示業性。
疏：十中初二句小一現大多，為一難思；次句現時不來，不現不去，又難思也。
復次知足天王得一切佛出興世圓滿教輪解脫門，喜樂海髻天王得盡虛空界清淨光明身解脫門，最勝功德幢天王得消滅世間苦淨願海解脫門，寂靜光天王得普現身說法解脫門，善目天王得普淨一切眾生界解脫門，寶峰月天王得普化世間常現前無盡藏解脫門，勇健力天王得開示一切佛正覺境界解脫門，金剛妙光天王得堅固一切眾生菩提心令不可壞解脫門，星宿幢天王得一切佛出興咸親近觀察調伏眾生方便解脫門，妙莊嚴天王得一念悉知眾生心隨機應現解脫門。
疏：第三、知足天，長行十法中，第一天得總相法門。諸佛將興，皆生彼天。下生之時，普應法界，頓闡華嚴，為圓滿法。二、盡虛空等者，光明色身皆徧空界，了不可取，故云清淨。三、以淨願力滅惑、業苦。四、五可知。六、普化等者，普即無偏，常即無間，示其真樂，即如來藏。七、自覺智境，佛已入之，故示物同悟。八、以淨福堅菩提心。九、謂仰觀下化。十、即照、現迅疾也。
爾時知足天王承佛威力，普觀一切知足天眾，而說頌言：
疏：偈中初偈前半即出世義：上句體、智俱徧，下句悲、用皆普；後半即圓滿教輪：前句即實之權為妙門，後句會權入實為圓滿。二中可知。
疏：三中初二句以行淨願。次句雜染本空，故前令滅；佛法本具，故今令滿。妄盡真顯，二言相成。
疏：四中初二句依體普現。若月入百川，尋影之月，月體不分；即體之用，用彌法界。體、用交徹，故不思議。次句稱根說法。
鈔：疏尋影之月，月體不分者，此中法、喻影略。若具，更云：以月隨影，萬流異見；尋用之體，體本寂然，為寂靜光也。
疏：五中前半即所淨之眾生具三雜染故。於中，上句標，下句略示惑相。慢是根本，憍、逸隨惑。憍謂染自盛事，慢謂恃己陵他，放逸即是縱蕩。憍為染法所依；慢能長淪生死；放逸，眾惑之本。故偏舉此三。蕩者，動也。謂境風鼓擊，飄蕩馳散。次句能淨法門，謂不取於相，當體寂故。六、七及八，文並可知。
鈔：疏慢是根本等者，六根本中之一也。憍、逸隨惑者，二十隨煩惱中之二也。憍是小隨，放逸是大隨。並如初發心品。今略釋之，以經有意故。從慢謂下，釋三惑相，以順經文故。唯識云：慢謂恃己陵他，高舉為性，能障不慢，生苦為業。謂若有慢，於彼有德，心不謙下，由此生死輪轉無窮，受諸苦故。故疏云慢能長淪生死。論云：云何為憍？於自盛事深生染著，醉傲為性，能障不憍，染依為業。故疏云憍為染法所依。論云：云何放逸？謂於染、淨品不能防、修，縱蕩為性，障不放逸，增惡損善所依為業。故疏云放逸即是縱蕩。餘可思準。
疏：九中通顯。上既親近，必當敬養、聞法。以聞調他，為其供養。列名中云星宿幢，今故莊嚴，與長行互出。
疏：十中前半所知眾生心，上句標深、廣，下句顯相。念慮不住，多於草，故廣也。深者有三義：一、恆轉如流，故不住；二、本體寂然，故不動；三、從緣妄起，無別所依。次句即一念悉知。
復次時分天王得發起一切眾生善根令永離憂惱解脫門，妙光天王得普入一切境界解脫門，無盡慧功德幢天王得滅除一切患大悲輪解脫門，善化端嚴天王得了知三世一切眾生心解脫門，總持大光明天王得陀羅尼門光明憶持一切法無忘失解脫門，不思議慧天王得善入一切業自性不思議方便解脫門，輪臍天王得轉法輪成熟眾生方便解脫門，光燄天王得廣大眼普觀眾生而往調伏解脫門，光照天王得超出一切業障不隨魔所作解脫門，普觀察大名稱天王得善誘誨一切諸天眾令受行心清淨解脫門。
疏：第四、時分天，十法：一、善根若發，憂惱自除。二、以無限方便普證法身之境。三、悲摧惑苦，故名為輪。四、以三達智知機、授法。五、陀羅尼等者，總持入理，故名為門；以慧為體，故云光明。若取助伴，則兼念、定。念即明記，故能憶持；定乃心一，常無忘失。四無礙等一切諸法，皆是所持。六可知。七、轉法等者，轉法示菩提之道，即是成熟眾生之方便。八、十眼圓見，隨宜往調。九、超出等者，超出業障，使離惡因；不隨魔作，捨惡緣也。十、等雨法雨，誘令進善，使彼受行；誨令斷惡，得心清淨。此就於天，偈通一切。
爾時時分天王承佛威力，普觀一切時分天眾，而說頌言：
疏：偈中亦十：初偈通顯，前半彰己已離，後半開發能離善根。二、三、四、五，文並可知。六中初句即業性。言廣大者，一念造一切故。無窮盡者，未得對治，無能止故，有多門故。次句善入。智了，自入；開示，令他入。次句入門多種。七、八亦可知。九中初句見佛為緣。次二見佛二益：一、正智生，必內超業障；二、佛為真導，豈外逐魔緣？既不隨魔，安造魔業？十魔並離，故致諸言。十亦可知。
鈔：疏十魔並離者，即五十八經：一、蘊魔，二、煩惱魔，三、業，四、心，五、死，六、天，七、善根，八、三昧，九、善知識魔，十、菩提法智魔。下廣有釋。
疏：第五、三十三天眾，長行有十一法：初中承力，故憶念。念過去佛者，曾入此天故。三世有二：一、亦念未來；二、過去自互相望，亦有三世。生大喜者，境殊勝故，慶自福故。
疏：二、能令等者，然佛身無染、淨、大、小，亦無勝、劣。猶若虛空，雲屯即暗，日朗即明，色昏即劣，物隔言小。今妄雲盡，而智光照，故清淨；性空現，故廣大；妙色顯，故無比。皆解脫力，故曰能令。
疏：三、大慈不揀怨、親，若雲無心而普覆。
疏：四、恆見等者，人、天世主多恃威德，故佛現超之，令其敬喜。
疏：五、知其因、果差別，使物勤修因、果，並得名福。
疏：六、開示等者，示佛調生，令菩薩倣習。
疏：七、初成後壞，住時轉變，乃至毛孔細剎，皆悉知之。言轉變者，福人出世，則琳琅現矣；薄福者出，則荊棘生焉。
疏：八、憶念等者，佛毛現因調行；天憶，則能思齊。
疏：九、一切諸樂，以佛為因，具勝德故。就樂增勝，說諸天耳。
疏：十、開示等者，受生善根即念佛力，開示令不迷惑，則去放逸而進修。
自在光明天王得開悟一切諸天眾令永斷種種疑解脫門。
疏：十一、疑自，疑他，疑理，疑事，有多種種。如聞空疑斷，聞有疑常；聞雙是，則疑其兩分；聞雙非，疑無所據。又聞空疑有、聞有疑空等，互相疑也。今開之，使悟。
鈔：疏疑自，疑他等者，然疑略有二：一、通相說，於諸諦理猶豫為性，能障不疑善品為業。二者、五蓋中疑略有三種：一、疑自，謂己不能入理；二、疑師，為彼不能善教；三、疑法，謂於所學為令出離，為不出離。如有病人，疑自，疑醫，疑藥，病終不愈。今言疑自，疑他，疑理，疑事，即五蓋中之三種也。合其事、理，皆所疑法，通相說也。從如聞空疑斷者，略示疑理、事之相，亦通一切疑也。
此疏有二勢：一、當句生疑，謂聞空疑斷等，不了真空，將謂斷滅等；二、又聞空疑有者，即空、有互疑。而云等者，等取：聞雙是，則疑雙非；聞雙非，則疑兩是。今開之，可思。更略示其義，謂聞空莫疑斷，是即事之空，非斷滅故；聞有莫疑常，非定性有，從緣有故；聞雙是莫疑兩分，但雙照二諦，無二體故；聞雙非莫疑無據，以但遮過，令不著故。又聞空莫疑於有，是即有之空故；聞有莫疑於空，是即空之有故；聞雙是莫疑雙非，是即非有、無為有、無故；聞雙非莫疑雙是，是即有、無方是非有、無故。
爾時釋迦因陀羅天王承佛威力，普觀一切三十三天眾，而說頌言：
疏：偈中亦有十一：初中云平等者，化儀同故。又但以世俗文字數故，說有三世，非謂如來有去、來、今。
鈔：疏又但以世俗下，即淨名第二，唯改菩提為如來耳。
疏：二中初句廣大，次句無比，次句清淨。然古德明，通有六義：一、廣，謂總法界為身故；二、徧，全徧一塵至十方故；三、妙，色即無色，無色之色故；四、勝，無有比故；五、益，利物無涯故；六、用，光破暗故。
疏：三中前半即慈雲，上句果大，下句因深。一切佛法依慈悲，慈悲又依方便立。俱稱深廣，故致海言。次句即普覆也。次後六偈，文並可知。
疏：十中初二句即前善根。少功德者，以少況多，彰因為勝。次句即人、天受生，故離三惡怖。
疏：十一中初句即能開之法，是寂滅智通；次二句由普應故，疑皆斷也。
疏：第六、日天，長行十一法。既為日天，多辨光益。初一、名及法門，皆是總也。謂佛身智光，猶如彼日，無私而照，是曰淨光。此光體也。次辨光用，略有四義：一、約心，高下齊明，故名普照；二、約處，則窮十方界；三、約時，盡於未來；四、約功用，常無間斷。如斯利益，即大智之功。
疏：二、以一切等者，眾生本有佛智，如海潛流；今佛以隨彼彼類身，設種種方便，務在開悟，令其證入。
疏：三、眾生愛染，漂泊無依；佛德無礙，應為其主。隨修絕染，名淨功德；一行契理，即曰無邊。況其具修耶！
疏：四、修一切等者，以智導悲，為物受苦，故深歡喜。
疏：五、謂體離障惑，用而遂通，故云無礙。若身若智，俱得稱光；周而不偏，故云普照。身、心明利，是益精爽爽，明也。大集經云：國王護法，增長三種精氣：一、地精氣，謂五穀豐熟；二、眾生精氣，謂形貌端嚴，無諸疾疫；三、善法精氣，謂修施、戒、信等。今文正在第三。益其福、智，義兼前二，法力遠資故。
疏：六、淨光等者，身、智二光淨物身心，信、解深廣，于何不喜？
疏：七、晝則勤心，修善業故。
疏：八、大悲海等者，謂無緣大悲，坐於道樹，出多奇寶故。色相寶者，應言寶色相，圓明可貴故。以寶為體，寶莊嚴故。具十蓮華藏塵數，故云種種。一一色相用周法界，名現無邊境。如是皆從大悲海流，悲海包納，不揀賢、愚故。
疏：九、慧除癡翳，法眼則淨。淨見法界，法界即藏。藏如前說。
疏：十、發生等者，謂於佛所發生清淨心，曾一供養，能令其福續至菩提故如出現品食金剛喻，況相續耶！
普運行光明天子得普運日宮殿照十方一切眾生令成就所作業解脫門。
疏：十一、使物居業，莫越日光；令人進德，寧過法義。
爾時日天子承佛威力，普觀一切日天子眾，而說頌言：
疏：偈中亦有十一：初中前半淨光普照，後半常為利益。滅惡、生善、破愚為智等，為多方便。二、三可知。
疏：四中前半即一切苦行。此有四難：一、背己利世難，二、行相唯苦難，三、處經諸有難，四、時劫無量難。於此具行，故云一切。次句明深心歡喜，亦有四義：一、為物苦行，滿本願故，義在初句；二、智照苦性，本空寂故，即光明照空；三、徧淨無染，非雜毒故，即徧淨如空；四、自、他有果，非無利故，即第三句全。五、六可知。光網之義，如賢首品。
疏：七中通明，舉劣顯勝以辨難思，故能成辦諸妙功德。言世不及者，世雖多光，益非究竟；佛光雖少，必徹真源。不可盡故，以一況諸。八、九與十，文亦可知。
疏：十一中初句即能照法門。猶一日宮，千光並照，隨舉一法，有無量門。然有二義：一、約相類，如一無常門，有生老病死、聚散合離、得失成壞、三災四相、外器內身、剎那一期、生滅轉變、染淨隱顯，皆無常門；餘亦如是。二、就性融，不可盡也。次二句普運照義。一日周天，則日日無盡；一門歷事，則劫劫難窮。方便多門，終歸一極。廣者，無邊；大者，無上。
疏：第七、月天，長行十法：初名法門，亦總稱也。謂光有身、智二殊，法界亦事、理兩別。事即機之身、心及所依剎。身光照身令覺，照剎令淨；智光照心破癡，照理令顯。身、智二光相即，則所照四法亦融，以之稱普；並除惑障，俱得淨名。
疏：二、觀察等者，悲心普觀，授以多法，令入無邊法界。
疏：三、眾生藏識皆名心海。前七轉識名攀緣轉。轉謂轉生，亦流轉也。緣境非一，立種種名。故經云：藏識海常住境界風所動種種諸識浪騰躍而轉生。喻云：洪波鼓溟壑無有斷絕期。既知機殊，隨應授法。
鈔：疏經云：藏識海常住等者，此疏義引，具云：譬如巨海浪斯由猛風起洪波鼓溟壑無有斷絕期，藏識海常住等同。此義，至下問明品，當廣分別。
疏：四、與一切眾生等者，謂示物聖樂，令得初地。此樂本有，染而不染，為不思議。
疏：五、謂以菩提心為家，二利為作業；並以身、口為牛，利智為犂，耕於心地，下聞熏種，生信解芽，起正行莖，開諸覺華，獲菩提果。自利，則以不放逸隨時守護；利他，則以能化大願守護。不令魔惑、禽獸侵犯。從因至果，得成就也。
疏：六、慈悲等者，謂慈護現樂，悲救其苦；令見因果，斷惡修善，名真救護。
疏：七、以佛智風持大悲月，使明見正覺，離苦清涼。
疏：八、開示等者，一切法有二種：一、是所迷，謂緣起不實，故如幻；緣成，故無性。二、是能迷，謂徧計無物，故如空；妄計，故無相。又緣起法有二義：一、無相如空，則蕩盡無所有，是相空也；二、無自性如幻，則業果恆不失，即性空也。此二不二，為一緣起，是故兩喻共顯一法。既不迷能、所，則悟真如，成正智火。
鈔：疏又言此二不二者，融上性、相二空也。云何融耶？謂若不達者，性、相二空俱非了義。何者？謂法若性空，相不空故；若云相空，性又不空。以性、相異故。猶如畫火，無有熱性，而似火相；如木中火，不見其相，而有其性。如角峰、垂𩑶，即是牛相；負重致遠，是其性故。性主於內，相據於外。若一空者，彼一不空。若得意者，此二相成。謂由從緣無性，名為性空，故令體、相無不空寂，即相空也。此以性空成於相空。由諸相蕩盡，是故空中無色，無受、想、行、識，方顯法性本自空耳。此以相空成性空故。二空相成，云不二也。又說性空，總有三義：一、法無定性，名空，則相未空；二、法之真性本空，則相亦未空；三、若說從緣無性，故名為空，則一切法，性自空矣。非推之使空。則悟真如，成正智火者，此中具五法、三自性。三性文顯。五法相者，謂徧計無物，故亡名也；妄計無相，故絕妄想也；緣起無相，故絕相也；悟真如，即圓成；成正智火。五法具矣。
疏：九、悲願為物，現相好形，是大業也。
大威德光明天子得普斷一切疑惑解脫門。
疏：十、普斷等者，毛光普演，何疑不斷！
爾時月天子承佛威力，普觀一切月宮殿中諸天眾會，而說頌言：
疏：偈中亦十：初二可知。三中初句即心海攀緣轉。若以生滅八識，即彼第八亦名為轉。以恆轉故，云念念殊。恆故非斷，轉故非常。新新而生，念念而滅。念念殊故，體恆不即。彼如來藏，功德常具，義亦不離。如彼瀑流，離水無流，離流無水。又如海波濤，有漂溺故，多畜養故。法合，思之。次句明了知，謂此識深細，唯佛智知故。次句示心海性，即是佛智。不令外求，稱機故喜。
鈔：疏若以生滅八識，即彼第八亦名為轉者，以起信中，則生滅與不生滅和合，故有藏識海常住之言，如長行辨。今取唯識宗八識。唯是業惑辦體生，故皆生滅。言以恆轉故者，即引證也。論釋第一能變，即阿賴耶。於中因果法喻間之。恆轉如瀑流，論有問云：阿賴耶識為斷？為常？論答云：非斷非常，以恆轉故。恆謂此識無始時來一類相續，常無間斷，是界趣生施設本故；性堅持種，令不失故。轉謂此識無始時來念念生滅，前後變異，因滅果生，非常、一故，可為轉識，熏成種故。恆言遮斷，轉表非常，猶如瀑流，因果法爾。
疏云念念殊者，即以論恆轉之言會同經文。新新已下，義引上論。從念念殊故下，會法性宗，與如來藏非一非異故。起信云：謂不生不滅與生滅和合，非一非異，名阿賴耶識。由念念殊是生滅，故與藏非一；即此生滅心，恆沙性德，本來具足，故名不離。不即不離，即不一不異。言如彼瀑流者，即向所引唯識。後文云：如瀑流水，非斷非常，相續長時，有所漂溺。此識亦爾，從無始時來，生滅相續，非常非斷，漂溺有情，令不出離。又如瀑流，雖因風等擊起諸波，而流不斷。此識亦爾，雖遇眾緣，起眼等識，而恆相續。又如瀑流漂水上下，魚、草等物隨流不捨。此識亦爾，與內習氣、外觸等法，恆相續轉。釋曰：但觀上引，於疏自明。而疏文中，二宗合釋。如瀑流水，即唯識文；離水無流，通二宗義。若成法相，離第八識，無眼等識；若依法性，離如來藏，無有八識。廣如問明。又如海波濤，即起信論云：如大海水，因風波動，水相、風相不相捨離。海即藏識，如長行說。恆常住故，是如來藏。此即成上離水無流，亦乃生下有所漂溺，即唯識上生人、天，猶如漂草；下沈三塗，猶如溺魚。多畜養故，又兼法性。此中具有恆沙性德，一切智寶自此而生。若取法相，阿陀那識甚微細一切種子如瀑流我於凡愚不開演恐彼分別執為我，亦多畜養義。義兼二宗。言法合，思之，已如上說。玄文又明。至問明品，當廣分別二宗之異。疏謂此識微細，即如向引偈文，即唯識第三引解深密偈。
疏次句示心海性，即是佛智者，上句佛智為能了故。八十經云：佛智廣大如虛空悉了世間諸妄想故。今此即出現品云：一切眾生無不具有如來智慧，如大海水潛流四天下地，故云即是佛智。不令外求者，即淨名云：諸佛解脫，當於眾生心行中求。稱彼圓機，故生歡喜。
疏：四中初二句明失聖樂。聖安樂者，即聖智、涅槃，本有今無，故沈迷妄苦。次句明與，示其性有。樂非苦外，名不思議。見性得樂，性即是門。
鈔：疏聖智、涅槃，本有今無者，約法相說。涅槃本有，聖智本無，故無菩提覺法之樂。今約法性，涅槃、聖智，皆有性淨，即法性門。是則真樂本有，失而不知，云無有耳。故初地云：諸佛正法如是甚深，而諸凡夫心墮邪見，既失真樂。妄苦本空，得而不覺，是故沈迷；若覺本性，不沈迷故。故第三句示其性有，令其覺性了彼苦性，真寂靜樂。云樂非苦外，是以長行名不思議。疏見性得樂，性即是門者，若約解苦無苦，苦為見性之門。今約見性成佛，故性為聖樂之門。
疏：五中但是法說。如來即田主也。悲佃物田，為利入有，是所作業。為利，同於求果；入有，似於耕犂；說法，即是下種；勸善，正當守護；令熟，可知。
疏：六中前悲救護，語其本心；此明智光，彰其所用。悲、智相導，能真救也。
疏：七中初句佛為福依，月為涼本；次句應言大風持宮，而今云爾，即是轉喻，大地如佛，宮室如福；次句即照現義，亦清涼義。八中可知。
疏：九中初句佛如虛空，大業性也。次句大業體也。不利眾生，非大業故。次句大業相。依光有影，可以知動靜；依鏡有像，可以辨妍媸。然彼影像無自性相。如來相好，當知亦爾。十亦可知。天眾竟。
鈔：疏依光有影等者，疏開影像二字以為兩喻：影謂光影喻，像謂鏡像喻。然此二喻有通一切，今取別義。光影之喻，喻佛現多端，故云有動靜。質動影動，質靜影靜。鏡像喻現身勝劣，如丈六三尺、三十二相等，隨機見故。終
疏三經。：自下第二、有八段，明八部四王眾。初四段皆初一是天，義如前釋。今初、乾闥婆王，長行十法：初一、即東方天王。謂攝受、折伏，逆順多端，善巧應機，故名自在。
疏：二、普見等者，謂令眾生見佛一切功德莊嚴。佛一毛而為利益，一一皆爾，故云普見。
疏：三、以慈愍方便除憂，則喜生。憂苦既如海廣深，喜樂亦難盡名藏。然則世之憂喜生乎利害，利害存乎情偽；苦樂存乎吉凶，吉凶存乎愛惡。愛惡盡，則吉凶、苦樂皆亡；情偽息，則利害、憂喜永斷。如此，方為永斷憂苦，喜樂生焉。
鈔：自下第二、八部眾，疏然則世之憂喜生乎利害下，上顯釋經文，此下密取經意。舉世憂喜況出世樂，即周易。繫辭之文，而倒用之。先具出易文。易云：剛、柔雜居，而吉凶可見矣。變動以利言。注云：變而通之，以盡利也。易云：吉凶以情遷。注云：吉凶無定，唯人所動。情順乘理以之吉，情逆違道以蹈凶，故曰吉凶以情遷也。易云：是故愛、惡相攻，而吉凶生焉。即今疏云吉凶存乎愛惡，則愛惡是吉凶之因也。易云：遠近相取，而悔吝生；情偽相感，而利害生。即今疏云憂喜存乎利害，利害存乎情偽，是則情偽為利害因。故注云：情以感物，則得利；偽以感物，則致害。則有憂喜，故利害是憂喜之因。故上易云遠近相取，而悔吝生，意云相取相資也。順之，則喜；逆之，則憂。順，則利也；逆，則害也。又次易云：凡易之情，近而不相得，則凶。或害之，悔且吝。今為順易之次第，不順疏次，但曉易文，疏文自了。愛惡盡下，彰滅吉凶、憂喜所以。易雖無文，乃易本意。即知無憂無喜，方為大喜；無苦無樂，為真樂耳。
疏：四、永斷等者，謂得佛決定智光，則邪、惑永斷。
疏：五、謂慈雲普蔭，材與不材皆涼；慧澤廣霑，三草、二木咸發。
鈔：疏慈雲普陰，材與不材皆涼等者，上句依莊子，下句依法華。材者，可為棟梁，成器之木也。不材，無所堪也。莊子行於山中，見木枝葉盛茂，伐木者止其旁而不取也。問其故。曰：無所可用。莊子曰：此木以不材得終其天年。莊子出於山，舍於故人之家。故人喜，命豎子殺雁而烹之。豎子請曰：其一能鳴，其一不能鳴。請奚殺？主人曰：殺不能鳴者。明日弟子問莊子曰：昨日山中之木，以不材得終其天年；今日主人之雁，以不材致死。先生將何處焉？莊子笑對曰：將處夫材與不材之間。然材、不材之言，雖在莊子，意亦法華第三云：我觀一切普皆平等無有彼此愛憎之心我無貪著亦無限礙恆為一切平等說法，乃至云：貴賤上下持戒毀戒威儀具足及不具足正見邪見利根鈍根等雨法雨而無懈倦，即材與不材皆涼也。
言三草者，小草、中草、上草。二木者，小樹、大樹。以人、天乘為小草。經云：或處人天轉輪聖王釋梵諸王是小藥草。二乘為中草。經云：知無漏法能得涅槃起六神通及得三明獨處山林常行禪定得緣覺證是中藥草。菩薩為上草。經云：求世尊處我當作佛行精進定是上藥草。此通說大乘為上，以大乘登地已上，慈蔭義廣。復加二樹：七地已前為小樹。經云：又諸佛子專心佛道常行慈悲自知作佛決定無疑是名小樹。八地已上為大樹。經云：安住神通轉不退輪度無量億百千眾生如是菩薩名為大樹。而言咸發者，經云：佛平等說如一味雨隨眾生性所受不同如彼草木所稟各異等。
疏：六、現廣等者，現身益物也。稱性普應，故廣大；具相清淨，故妙好。
疏：七、佛出說法，是大名稱。佛、法、眾僧，俱稱為寶。令此遠聞，義云普散。
疏：八、現一切等者，身光普照，塵不能染，見者必歡；智光悅機，惑累不生，又歡喜也。故云大喜。
疏：九、法水徧滋，菩提實行。行既樹立，見者必歡。無復二乘，一切皆菩提樹也。
普現莊嚴乾闥婆王得善入一切佛境界與眾生安樂解脫門。
疏：十、善入等者，一、多無礙，名為佛境；天王智達，故云善入。
爾時持國乾闥婆王承佛威力，普觀一切乾闥婆眾，而說頌言：
疏：偈中亦十：前五可知。六中初句現身。次一句一切獲安樂也。世間即一切也。無盡樂，總顯也。謂佛現於世，足履影覆：若在人、天，現增快樂；若在下苦，七日之中身心安樂，乃至終獲涅槃之樂。故云無盡。次句別示出世因果之樂。先因後果，先世後出世，皆次第義。
又總取偈意：佛身清淨是解脫因，生無盡樂是解脫果。世無盡樂，又解脫因；能現淨身，又解脫果。又佛身清淨，是樂見因；樂見，即為清淨身果。眾生樂見是安樂因，無盡安樂是樂見果。無盡安樂是淨身因，能現淨業是無盡果。如是展轉因、果，名次第成。
鈔：疏足履影覆至若在下苦，七日之中身心安樂者，涅槃二十六說：如有怖鴿，至身子影中，猶自戰懼。至佛影中，坦然安樂。世尊履地，去地四指，然當足下蟲，皆得生天。於如來所種少善根，如食金剛，必至涅槃。
疏又總取偈意等者，上別配三句竟。今總取三句，釋因、果次第成言，乃有五對因果：一、取初句上四字為因，第三句初二字是果。由佛身淨，令眾生解脫故。二、以第三句初解脫字為因，第二句為果。此是如來作用解脫，令眾生得樂故。上為一對。三、世無盡樂下，以第二句為因，第三句初解脫字為果。以世樂為因，出世解脫樂為果故。四、以第三句初解脫字為因，第一句初四字為果。佛證離障解脫，方能起於大用而現身故。上即第二對。五、又佛身清淨下，唯就初句自分因、果：上四字為因，下三字為果。由佛身清淨，令物樂見，無有厭足。六、又以初句下三字為因，上四字為果。由物樂見，自感淨身。又眾生若樂見，則淨身有果；若不樂見，則淨身無有果，即以利他為果故。上即第三對。七、眾生樂見下，以初句下三字為因，第二句為果。由樂見佛，天上、人間常受安樂。八、以第二句為因，初句下三字為果。樂見若得樂，樂見即有果；樂見若無樂，樂見便無果。上即第四對。九、無盡安樂下，以第二句全為因，以初句上四字為果。由得無盡世樂故，終得清淨之身。此舉世尊因中修行之果，勸物亦然。十、能現淨業是無盡果者，即以第二句中下三字為因，第一句上四字為果。謂無盡樂即涅槃樂。安住涅槃，能建大事，方便現淨身。是故淨身是無盡樂果。故上釋云終獲涅槃為無盡樂。則無盡樂，言有其二種：一、則出世，如上所明；二、連取一句，即世無盡樂，如純陀施佛，果報無盡，應不成佛故。約世樂說無盡耳。結云如是展轉者，遞互相成也。
疏：七中初二句寶所濟機。堅謂難壞，密謂無隙。間無空處，智不得生。次句正散寶也。
疏：八中結句應云普放寶光如是見，而云妙音，譯者之誤。妙音屬前師子幢故。
疏：九中初二句法水普滋，次句道樹普榮也。又方便多門，是開權也；入菩提行，是顯實也。種種方便但為一乘，是普滋也。
疏：十中初二句佛境也，次句安樂也。佛力能現無所動者，遮妄見也。非促多劫就一剎那，非展剎那受於多劫，本相如故，名無所動。隨應度者，佛力令見。
復次增長鳩槃茶王得滅一切怨害力解脫門，龍主鳩槃茶王得修習無邊行門海解脫門，莊嚴幢鳩槃茶王得知一切眾生心所樂解脫門，饒益行鳩槃茶王得普成就清淨大光明所作業解脫門，可怖畏鳩槃茶王得開示一切眾生安隱無畏道解脫門，妙莊嚴鳩槃茶王得消竭一切眾生愛欲海解脫門，高峰慧鳩槃茶王得普現諸趣光明雲解脫門，勇健臂鳩槃茶王得普放光明滅如山重障解脫門，無邊淨華眼鳩槃茶王得開示不退轉大悲藏解脫門，廣大面鳩槃茶王得普現諸趣流轉身解脫門，
疏：第二、鳩槃茶王，長行十法中，初、即南方天王。謂內惑、外讎，皆名怨害；安住忍力，並能伏之。二、修習等者，二利之行，趣果曰門；深廣難窮，名無邊海。三、知其現欲，如應化、伏。四、普成就等者，鈍識者，現之以通；利智者，示之以法。徧世多劫，名普成就。並如虛空，故云清淨。俱能照世，即是光明。三輪化生，是所作業。五、世間惑苦，可畏不安；菩提、涅槃，安隱無畏。萬行為其因道，則無畏滅果成矣。六、消竭等者，愛欲漂流，深廣如海；智日赫照，則妄竭真明。七、謂於諸趣普現身雲，耀通明等之電光也。八、普放等者，身、智光明遣除二障。九、多劫修悲，究竟滅苦，為不退轉。悲多方便，故復名藏。為安眾生，所以開示。十、普現等者，稱性神通，無來去而流轉。
爾時增長鳩槃茶王承佛威力，普觀一切鳩槃茶眾，而說頌言：
疏：偈中，初偈通顯，明佛已滅怨。怨之大者，莫越憍慢。有之，則卑陋；滅之，則端嚴。次四偈可知。六中初句欲海。欲為苦本，云具眾苦。次二句消竭。既欲惡止，當說善行。七中初句普現身雲；次句明等電光，故云種種；次句兼明雷、雨。雷有二義：一、遠震；二、發生，謂蟄蟲發動，草木發萌。圓音之雷，可以思準。餘三可知。
鈔：疏欲為苦本者，法華云：諸苦所因貪欲為本。疏次句明等電光者，下經云：通明無畏，以為電光。謂十通、十明、十無畏等，皆稱電光，故云方便。
疏圓音之雷，可以思準者，謂雷震百里，今周法界。二、發生，是標。云何為發？耽著禪味，起大功用，是蟄蟲發動。云何為生？令諸眾生善根萌芽，未生令生。
復次毗樓博叉龍王得消滅一切諸龍趣熾然苦解脫門，娑竭羅龍王得一念中轉自龍形示現無量眾生身解脫門，雲音幢龍王得於一切諸有趣中以清淨音說佛無邊名號海解脫門，燄口龍王得普現無邊佛世界建立差別解脫門，燄龍王得一切眾生瞋癡蓋纏如來慈愍令除滅解脫門，雲幢龍王得開示一切眾生大喜樂福德海解脫門，德叉迦龍王得以清淨救護音滅除一切怖畏解脫門，無邊步龍王得示現一切佛色身及住劫次第解脫門，清淨色速疾龍王得出生一切眾生大愛樂歡喜海解脫門，普行大音龍王得示現一切平等悅意無礙音解脫門，無熱惱龍王得以大悲普覆雲滅一切世間苦解脫門。
疏：第三、龍王眾，準偈及梵本，皆有十一。長行脫第五，但有十法。初一、即西方天王。法門及第二，如偈當釋。三、與偈文通，有六義：一、諸趣是化處，二、淨音是化具，三、佛名是化法，四、神通是化本，五、眾生是化機，六、隨樂是化意。四、普現等者，謂一毛普現無邊依、正，以毛稱性，能廣容故。廣容即是普徧，故能現之佛還自住於毛孔所現剎中。能、所無雜，依、正區分，大、小宛然，名建立差別。五、靜法云：準梵本，有燄龍王得一切眾生瞋癡蓋纏如來慈愍令除滅解脫門。謂大慈居懷，則三毒俱滅。六、開示等者，佛大慈悲是福德海，二資糧滿，然後得故。眾生慈福，即是百川；佛毛示現，以表同體。既知同體，自然朝宗。因示悟入，故得大喜樂。七、慈音智俱，故云清淨。淨無貪愛，何畏？何憂？八、示現等者，謂於身中現身、土也。九、觀佛昔行深廣，故愛樂歡喜。海言通二，謂歡喜、供養。十、示現等者，謂為眾演音，故云示現。音有四義：一、類多，謂一切；二、普徧，謂平等；三、稱根清雅，故云悅意；四、一音隨類，故云無礙無礙，即方便也。十一、謂此無熱龍住清涼池，出香美水，流注四海，導引百川；時布慈雲，降澍甘澤，是故能滅諸世間苦。
鈔：疏自然朝宗者，謂百川趣海，如萬國歸朝。禮云：春見曰朝，夏見曰宗。
爾時毗樓博叉龍王承佛威力，普觀一切諸龍眾已，而說頌言：
疏：偈有十一：初中諸龍有四熱惱，名熾然苦，今並有治。一、金翅所食苦。初句為治，以觀佛法同三歸故。二、行欲時，復本身苦。三、鱗甲細蟲苦。並第二句為治，學佛等利故。四、熱沙著身苦。後二句為治，以不堪蟲癢，熱沙中𩥇。今大悲哀愍，故能治之。有說四苦無鱗甲細蟲，而有風吹寶衣露身之苦，亦以第二句治之。就龍，且說龍趣；末句約佛，通拔畏塗。
鈔：疏諸龍皆有四種熱惱者，經、論不同。然謗佛經說：如阿那婆達多龍王，三種過患皆悉遠離：一者、熱沙不墮其頭，二者、不以蛇身行欲，三者、無有迦樓羅鳥之畏。彼喻發菩提心，離三界惡。然會之，亦同。疏云無鱗甲細蟲，而有風吹者，由有細蟲，故𩥇熱沙。此二則同。其風吹寶衣露身，即現復本身之恥。所以互有開合。
疏：二中，此就佛論示現，前約龍云能轉。又前一念時促，今一毛處小。二文影略。餘九可知，但第五偈即前所脫。
復次毗沙門夜叉王得以無邊方便救護惡眾生解脫門，自在音夜叉王得普觀察眾生方便救護解脫門，嚴持器仗夜叉王得能資益一切甚羸惡眾生解脫門，大智慧夜叉王得稱揚一切聖功德海解脫門，燄眼主夜叉王得普觀察一切眾生大悲智解脫門，金剛眼夜叉王得種種方便利益安樂一切眾生解脫門，勇健臂夜叉王得普入一切諸法義解脫門，勇敵大軍夜叉王得守護一切眾生令住於道無空過者解脫門，富財夜叉王得增長一切眾生福德聚令恆受快樂解脫門，力壞高山夜叉王得隨順憶念出生佛力智光明解脫門。
疏：第四、夜叉王眾，長行十法：初一、即北方天王。得以無邊等者，謂善者自樂，不待加哀；惡者必苦，心則偏重。巧救多門，故云無邊。又此天能伏惡鬼，令不犯眾生，是救護也。二、智觀悲救，救苦護善。不滯空、有，故云方便。三、惡業障重，名甚羸惡。又羸無善力，謂一闡提。惡即弊惡，謗方等者。明示妙理，是謂資益。四、倣佛，歎佛，得名聞果。五、悲、智二照，合為一心；與法身俱，故恆觀察。六、妙音說法，利益多端；唯應度者，聲暨能益。七、教廣、理深，一句能演，即是普入。八、令物離邪，則能住正，為守護矣。然住正道者，則不分別是邪、是正，云不思議。九、集福德因，受快樂果，由身、智光得增長也。十、念佛修因，生十力果。天未證極，故云隨順。
鈔：疏第四、夜叉王下，前之十段，長行、偈頌委釋。第十一段去，即摘難釋。此下多不釋偈。偈有難者，懸引釋於長行之中，講者自對會之。
疏住正道者，則不分別是邪、是正者，即淨名。入不二法門品中珠頂王菩薩之言。
爾時多聞大夜叉王承佛威力，普觀一切夜叉眾會，而說頌言：
疏：偈中亦十，文顯，可知。
復次善慧摩睺羅伽王得以一切神通方便令眾生集功德解脫門，淨威音摩睺羅伽王得使一切眾生除煩惱得清涼悅樂解脫門，勝慧莊嚴髻摩睺羅伽王得普使一切善不善思覺眾生入清淨法解脫門，妙目主摩睺羅伽王得了達一切無所著福德自在平等相解脫門，燈幢摩睺羅伽王得開示一切眾生令離黑暗怖畏道解脫門，最勝光明幢摩睺羅伽王得了知一切佛功德生歡喜解脫門，師子臆摩睺羅伽王得勇猛力為一切眾生救護主解脫門，眾妙莊嚴音摩睺羅伽王得令一切眾生隨憶念生無邊喜樂解脫門，須彌臆摩睺羅伽王得於一切所緣決定不動到彼岸滿足解脫門，可愛樂光明摩睺羅伽王得為一切不平等眾生開示平等道解脫門。
疏：第五、摩睺羅伽眾，十法：一、普現威光，名為神通。不動性淨，示涅槃因，故云方便。依因集德，必得無依涅槃。二、除惑契寂，是清淨因；清涼悅樂，是涅槃果。三、善者，善之；不善者，佛亦善之。善、不善覺亦亡，乃入本淨。四、福非福相，深不可著。非福現福，名自在相。佛佛無二，是平等相。五、無智黑因，如燈開示；怖畏苦果，如幢為歸。六、以知佛德同空，齊己一性，故歡喜也。七、見理決斷。聞深，不怖；聞淺，不疑；聞非深非淺，意而有勇。八風不傾，為勇猛力。既以自正，必能正他，為救護主。八、往修喜因，故見、念皆喜。九、見理智成，則緣不動；智為行本，諸度悉圓。亦猶海納百川，更不流矣。十、開生等理，示佛等應；破情不等，令悟性等，為平等道。
鈔：疏善者，善之等，即借用老子云：善者，吾亦善之；不善者，吾亦善之。即德經也。
疏聞深，不怖等者，即大分深義，所謂空也。聞說於空，謂同斷滅，故令人怖。故大品云：既非先有，亦非後無，自性常空，勿生驚怖！聞淺，不疑者，淺謂涉事。方便多門，則令疑惑。今知隨宜，何所疑耶？聞非深非淺，疑無所據，使身心茫然。今知非深為妙有，非淺為真空，離身心相，方為勇猛，可造斯境。又此三句亦即三觀：初空，次假，後中道。三句齊聞，一念皆會。
爾時善慧威光摩睺羅伽王承佛威力，普觀一切摩睺羅伽眾，而說頌言：
疏：十偈如次，文顯，可知。
復次善慧光明天緊那羅王得普生一切喜樂業解脫門，妙華幢緊那羅王得能生無上法喜令一切受安樂解脫門，種種莊嚴緊那羅王得一切功德滿足廣大清淨信解藏解脫門，悅意吼聲緊那羅王得恆出一切悅意聲令聞者離憂怖解脫門，寶樹光明緊那羅王得大悲安立一切眾生令覺悟所緣解脫門，普樂見緊那羅王得示現一切妙色身解脫門，最勝光莊嚴緊那羅王得了知一切殊勝莊嚴果所從生業解脫門，微妙華幢緊那羅王得善觀察一切世間業所生報解脫門，動地力緊那羅王得恆起一切利益眾生事解脫門，威猛主緊那羅王得善知一切緊那羅心巧攝御解脫門。
疏：第六、緊那羅王，十法：一、世喜樂業，皆因佛生。二、聞深適神，故法喜無上，終得涅槃無盡安樂。三、佛德深廣，信亦包含。四、音演真法令聞，故妄憂除而意悅。五、達境唯心而本空，則安立眾生於覺悟。六、難遇益生，所以示現；相嚴常住，名為妙色。七、大智普慈，是二嚴果；一切智因，是能生業。八、業細難窮，自觀示物。九、神通益物，無間稱恆。十、知機巧化，謂攝心正智，御心如境。
爾時善慧光明天緊那羅王承佛威力，普觀一切緊那羅眾，而說頌言：
疏：十頌次第，文並可知。
疏：第七、迦樓羅王，依賢首、靜法，皆云：準頌，長行脫第五執持王。一、智無著，故見無礙；悲普觀，故通悉調。
疏：二、徧坐覺樹，名住法界；現通說法，名為教化。
疏：三、進策諸度，往修故成。
疏：四、境界如偈文。難思，則入，方為勇猛。
疏：五、諸本多脫，遇一本，有文云大海處攝持力迦樓羅王得能竭眾生煩惱海解脫門。多是古疏本脫，今依有本。然偈約能竭，說佛福智。
疏：六、眾生無邊，故成就智多。
疏：七、城有三義：一、防外敵，二、養人眾，三、開門引攝。今言法城，通教、理、行、果。行契理教，則無不俱嚴故。各有三義，謂：了心城之性空，則眾惑不入；見恆沙性德，則萬行爰增；道無不通，則自、他引攝。便能契果，絕百非以成解脫，養眾德以全法身，開般若而無不通矣。方顯教城無非，養所詮旨，句句通神。有斯多義，故偈云：廣大叵窮重重四門故無數量究竟能闡唯我世尊。
鈔：疏七、城有三義，疏文有二意：先解長行城義；後有斯已下，會頌文。前中有三：初、立城三義；二、今言法城下，出城之體；三、從各有三義下，別釋教、理、行、果皆有防外敵等三，而四法為三，以理、行合釋，非理不顯行，非行不顯理故。初、若了心城之性空，則眾惑不入，是防外敵義。性空是理，謂自性淨心不與妄合，即理防外敵；了空即行，眾惑不入，即行為城，名防外敵也。
疏見恆沙性德，則萬行爰增，即是第二、養人眾義。恆沙性德是不空藏，是理所養。見即行體。萬行爰增，即行養人眾義。以知法性本寂，有定、慧等。疏道無不通，則自、他引攝者，第三、開門引攝義。道無不通，言含二意：一、理即是道，無不通故，即開門引攝；二、行契於道，則無所不通，故能引攝二利之行。
疏便能下，第二、約果城說三義。果由理、行成，故云便能即契果位三德，為涅槃城之三義矣。疏方顯教城下，第三、由上三城，皆因能詮故，方顯教功。三義可思。
疏有斯多義下，二、會釋偈文。重重四門者，且第一重即是四句，謂：一、有門，二、空門，三、亦空亦有門，四、非空非有門。天台以斯歷於四教，則有四箇四門，略如前玄談中辨。今且於一重四句中更有四重四門。然執著成見，取成四謗，得意為門。今取門義，言四重者，一、即單四句，如向所說。二、複四句，謂：一、有有有無；二、無有無無；三、亦有有有無，亦無有無無；四、非有有有無，非無有無無。而言複者，四句之中皆說有、無故。第三、具足四句者，四句之中皆具四故：第一、有句具四者，謂：一、有有，二、有無，三、有亦有亦無，四、有非有非無。第二、無句中四者：一、無有，二、無無，三、無亦有亦無，四、無非有非無。第三、亦有亦無具四者，一、亦有亦無有，二、亦有亦無無，三、亦有亦無有亦有亦無無，四、亦非有非無有亦非無非無無。第四、非有非無具四者，一、非有非無有，二、非有非無無，三、亦非有非無有亦非有非無無，四、非非有非無有非非有非無無。上四四一十六句為具足四句。第四、絕言四句者：一、單四句外一絕言，二、複四句外一絕言，三、具足四句外一絕言。有三絕言。若為見釋，上諸四見，一一皆有八十八使相應。是見即外道見故。若約佛法，歷四教、四門，各生四見。又一種四句各一絕言，如是一一亦各有八十八使、六十二見、百八等惑。若破諸見，一一見破，一一成門，故云重重四門。又重重者，如一有無門具諸四句，則歷常、無常、我與無我等，亦有多四句，謂：一、有無常，二、無無常，三、亦有亦無無常，四、非有非無無常等。又歷萬行，謂若布施等，如云：一、有布施，二、無布施，三、亦有亦無布施，四、非有非無布施等。
疏：八、法身無相，故不可壞。體即真如，凡、聖平等。無分別智安住證會，名成就力。
疏：九、現同類形，方便調伏。
龍音大目精迦樓羅王得普入一切眾生歿生行智解脫門。
疏：十、眾生歿生，皆由行業；佛生死智，方能普入。
爾時大速疾力迦樓羅王承佛威力，普觀一切迦樓羅眾，而說頌言：
疏：頌文如次配釋，可知；但第五偈或有前脫，故略釋之。初二句甚深廣大，次句福、智相嚴。行通因、果。因深果遠，已不思議。復有一行是如來行，所謂大乘大般涅槃。則行為果果，皆絕言、道。佛行，如出現品。
鈔：疏復有一行是如來行，即涅槃第十一，至下當引。
復次羅睺阿修羅王得現為大會尊勝主解脫門，毗摩質多羅阿修羅王得示現無量劫解脫門，巧幻術阿修羅王得消滅一切眾生苦令清淨解脫門，大眷屬阿修羅王得修一切苦行自莊嚴解脫門，婆稚阿修羅王得震動十方無邊境界解脫門，徧照阿修羅王得種種方便安立一切眾生解脫門，堅固行妙莊嚴阿修羅王得普集不可壞善根淨諸染著解脫門，廣大因慧阿修羅王得大悲力無疑惑主解脫門，現勝德阿修羅王得普令見佛承事供養修諸善根解脫門，善音阿修羅王得普入一切趣決定平等行解脫門。
疏：第八、阿修羅王，十法：一、修羅尊勝等須彌之高，如來威光蔽十方大眾，眾生各見真勝主也。二、彼能以一絲作種種事，令一剎那現於多劫調生等事。三、以多法門入佛境界，則苦滅心淨，種種法門亦如幻也。下云苫末羅，即巧幻梵音。四、多劫多苦，為物非己如尸毗救鴿、薩埵投崖，已是丈夫最勝嚴飾，況終剋寂智，萬德以嚴，翻顯無利勤苦，誠為可醜。既為物而行，故有大眷屬。五、以大幻通力，動剎悟機，不怖眾生，斯為大力。大力、婆稚，華、梵異耳。六、開種種權門，安眾生於一極之樂。權為入大之本，故皆佛智因。權、實不迷，斯為徧照。七、萬善順理，普不可壞，斯解脫處，何染不亡。功歸正覺，故偈云佛力。如是修者，堅固妙嚴。八、悲用智故，普令無疑。主斯事者，廣大因慧。九、供、事、修善，有勝德故。十、普入諸趣，明處無不徧；偈云三世，時無不均。同有佛性，名為決定。具上三義，平等行焉。不宣實義，非善音也。此上一段及後夜神，皆結歸名。上下例然，恐繁，不釋。
鈔：疏如尸毗救鴿等，即智論第五及報恩經等，皆本師本行，如常所知。
爾時羅睺阿修羅王承佛威力，普觀一切阿修羅眾，而說頌言：
疏：頌文如次，可知。
疏：自下第三、諸神眾，有十九眾。今初、主晝神，十法：一、智了物心，如空入色；光照身器，如日合空；身徧器中，如像在鏡。世間主力能攝此身，此身之性等世間故。皆入觀機，故名普入；所入之處，即為宮殿。
鈔：自下第三、諸神，疏智了物心，如空入色者，取下偈意。偈中如空是喻；光明之言，含於法、喻；餘皆是法。法、喻相對，略有三入：一、以初句佛智為能入，第三句眾生心行為所入。入者，了達義。故八十經云佛智廣大同虛空普徧一切眾生心悉了世間諸妄想不起種種異分別，此即智了物心。而云如空入色者，出現品云譬如虛空徧至一切色、非色處故。二、言光照身器，如日合空者，即以第二句光明為能入，第四句為所入。一切世間即眾生世間及器世間，故云光照身器，即取上空喻為所入，取光明上法、喻皆為能入。光通二種：身光照事，智光雙照事、理。三、身徧器中，如像在鏡者，即唯取第四句。自有能、所，則無不入言通三種入：一、光入，二、智入如上已說，三、身入。但言無不入，不揀身故，而言如像在鏡者，將上如空普徧喻此，亦齊。今旁出一喻，以喻身入。質來對鏡，鏡中見像，像是質像；機感對剎，剎中見佛，佛是心佛。從世間主力下，上是佛德，今攝歸就神，故云能攝此身。從此身之性等世間故者，彰入所以。智身、色身，皆等世間。論云：智性、色性，皆相即故。皆入觀機，彰入之意；並釋普字，結歸長行。所入之處下，結歸神名。以難見故，所以偏結。
疏：二、義圓稱機，故滿心成益。
疏：三、身、法二光，皆可愛樂。
疏：四、法雨潤種，已含實者，解開；善未芽者，信發。
疏：五、無法不悟，名普明力；曠劫修集，成智莊嚴。
疏：六、方便開示世樂亦苦，令其悟入，見理法樂。如歡喜地也。
疏：七、如來身雲，就體，則非有、無；約機，則差別徧於十方，不可謂之無；約佛，則稱真法界，不可謂之有。此則隨緣非有之法身恆不異事而顯現，以化寂滅非無之眾生恆不異真而成立。即無差別之差別也。
鈔：疏隨緣非有之法身等，至第五經當釋。
疏：八、處危者，護之令安；有苦者，救之令樂。
疏：九、眾生暗於多欲，故沈淪長夜；以法開曉，喜足為先。喜足智俱，是功德力，能令離苦得安樂故。
妙華瓔珞主晝神得聲稱普聞眾生見者皆獲益解脫門。
疏：十、有覺德行，故名稱普聞。既福廣名高，故不虛其益。
鈔：疏十、有覺德行者，即毛詩注云：覺，大也。
爾時示現宮殿主晝神承佛威力，普觀一切主晝神眾，而說頌言：
疏：偈文可知。
疏：第二、主夜神，十法：初七夜神是善財十地善友，見解深廣，彌顯眾海法門難思。一、普德淨光，即善財離垢地善友，彼名全同，法門名寂靜禪定樂普游步。普游步言，即大勇健也。寂靜禪定樂，即是定體。現法樂住，故名為樂。大勇健者，即是定用。健則堪能，勇則無畏。謂見佛淨機，游戲神通，故名勇健，亦游步也。勇健廣大，故稱普德；無惑，智俱，可謂淨光。
疏：二、即發光地善友，彼名喜目觀察眾生，解脫名大勢力普喜幢。謂此解脫，德無不備，化無不周，名大勢力，即今廣大。身、惑俱淨，無不樂見，故云普喜。悲為德相，即幢義也。觀察普喜，名為喜目。
疏：三、即燄慧地善友，彼名普救眾生妙德。護世精氣，方是救生。由護生故，顯德之妙也。法門全同，次第又當。謂感必現前，調令清淨故。
疏：四、即難勝地善友，彼名寂靜音海，法門名念念出生廣大喜莊嚴。念念出生即積集義。見佛利生，故生大喜。莊嚴二義：一、見佛修歡喜因，嚴樂見果故；二、積集此喜，神自莊嚴。由定發音，名寂靜音，深廣如海。
疏：五、即現前地善友，彼云守護一切城增長威力。偈云尸利，以梵音含於二義：一云吉祥，二翻為守。故下譯跋陀室利以為賢首。又以首、守音同義別，彼為頭首，法界品中乃為守護，皆譯者方言少融耳。若以義會，增長威力即是普現吉祥，正當次第，法門又同。彼云甚深自在妙音解脫。妙音故悅意，悅則意淨，即寂能演，故名自在。
疏：六、即遠行地善友，彼云開敷一切樹華。一切開敷，即普發也。法門，彼云菩薩出生廣大喜光明。文少倒略耳。舊經云：菩薩無量歡喜知足光明。知足、滿足，文相近也。謂能知如來巧智示法大福威光，故曰光明。佛以福、智滿足物心，則含喜，名藏。
疏：七、即不動地善友，彼名大願精進力救護一切眾生，法門名教化眾生令生善根。教化、開悟，文異義同；令生成熟，始、終異耳。謂現通示相，皆為調化；一切善根，皆令生長；平等護育，即救護一切，精進大願，故能為之。今文略耳。
疏：八、念念久修，恆徧救護，是無邊慈也。此與善財歡喜地善友似同，而文多異，又非其次，故但直釋。
疏：九、於三毒難壞眾生，以大悲門現莊嚴身，故石室留影，毒龍革心，況現身耶！
鈔：疏石室留影，毒龍革心者革，變也，即觀佛三昧海經。彼事極長，今當略意，即第七經。佛告阿難云：如來到那乾訶羅國古仙山薝蔔華林毒龍池側青蓮華泉北羅剎穴中阿那斯山南。爾時彼穴有五羅剎，化作龍女，與毒龍通。龍復降雹，羅剎亂行，饑饉疾疫已歷四年。時王驚懼，禱祀神祇，於事無益。下取意引。有一梵志讚佛功德。彼王焚香遙請如來，如來受那乾訶羅王弗巴浮提請，廣現神變。羅剎、毒龍既受化已，爾時龍王長跪合掌，勸請世尊：唯願如來常住此間。佛若不在，我發惡心，無由得成無上菩提。世尊不離龍窟，復受王請，入城教化，遊行往昔行菩薩道處，諸龍皆從。聞佛欲還，復啼哭雨淚，白佛言：世尊！請佛常住。云何捨我？我不見佛，當作惡事，墜墮惡道。爾時世尊安慰龍王：我受汝請，坐汝窟中千五百歲。釋迦文佛踊身入石，猶如明鏡，人見面像。諸龍皆見佛在石內，影現於外。爾時諸龍合掌歡喜，不出其池，常見佛日。爾時世尊結跏趺坐在石壁內。眾生見時，遠望則見，近則不現。諸天百千供養佛影，影亦說法。時梵天王合掌恭敬，以偈頌曰：如來處石窟踊身入石裏如日無障礙金光相具足我今頭面禮牟尼救世尊。經文甚廣。復令眾生觀於佛座，見丈六像坐於草座。作一石窟，高一丈八尺，深二十四步，青白石想。又想此窟成七寶窟。復見佛形像踊入石壁等。
廣弘明集說遠公有此石影讚說，處所與經全同，云：在西域那伽訶羅國南山古仙石室中。度流沙逕道，去此一萬五千八百五十里。感世之應，備於別傳。西域記第八亦說。
遠公序云：昔遇西域沙門，輒餐遊方之說，知有佛影，而傳者尚未曉然。及在此山，值罽賓禪師、南國律學道士。與昔聞既同，並是其人遊歷所經，因其詳問，乃圖之。為銘曰：廓矣大像！理玄無名。體神入化，落影離形，迴輝層巖，凝映虛亭。在陰不昧，處暗逾明，婉出蟬蛻，朝宗百靈。應不同方，迹絕兩冥。一茫茫荒宇，靡勸靡獎。淡虛寫容，拂空傳像。相具體微，沖姿自朗。白毫吐曜，昏夜中爽。感誠乃應，扣機發響；留音停岫，津悟冥賞。撫之有會，功弗由曩。二餘如廣弘明集。罽賓禪師即耶舍三藏。
示現淨福主夜神得普使一切眾生所樂滿足解脫門。
疏：十、本為眾生，故成自德，令他樂滿。
爾時普德淨光主夜神承佛威力，徧觀一切主夜神眾，而說頌言：
疏：偈中十偈如次：初中初句解脫之力能觀，次句即寂靜樂。神以此定觀佛此體。故下經云：普見三世佛，而無取著，以知如來無相，性、相本空故。故云寂靜虛空相也。次句即大勇健。準下經，則自、他兼淨也。次句定果也。上約佛說。若約天說，即四句皆是定用，以住此解脫能見佛體用、因果故。二、三可知。四中稱理徧喜，為廣大無邊。縱內心不搖，而外現威怒，更深難測。五、以寂故能徧。六、以眾生本來自盡，故是寂滅。是以智窮妄末，理無不顯，妄徹真源，惑無不盡，喜方滿足。餘四可知。
復次徧住一切主方神得普救護力解脫門，普現光明主方神得成辦化一切眾生神通業解脫門，光行莊嚴主方神得破一切暗障生喜樂大光明解脫門，周行不礙主方神得普現一切處不唐勞解脫門，永斷迷惑主方神得示現等一切眾生數名號發生功德解脫門，徧遊淨空主方神得恆發妙音令聽者皆歡喜解脫門，雲幢大音主方神得如龍普雨令眾生歡喜解脫門，髻目無亂主方神得示現一切眾生業無差別自在力解脫門，普觀世業主方神得觀察一切趣生中種種業解脫門，周徧遊覽主方神得所作事皆究竟生一切眾生歡喜解脫門。
疏：第三、主方神，十法：一、現身說法，令悟得果，皆救護力。二、神通示相，是能成辦業；眾生出苦，是所成辦業。三、法光破暗，暗斷智生。智與法喜俱生，斷以寂滅為樂。四、普現說法，聞必惑滅，故不唐勞。五、聖人無名，隨物立名，貴在生德及滅惑耳。六、七可知。八、業同性空，並不失報，俱無差異。性、相無礙，為自在力。說能感報，令除惡業；說業性空，善業亦亡。九、前約說業性、相，令物絕業；此約知業差別，擬隨機化。十、世人靡不有初，鮮克有終；今聖人有志有能，故所作究竟。世人以人隨欲，不能兼亡；今有慈有愍，故令物喜。謂十波羅蜜，無不究竟；四無量心，令物歡喜。
鈔：疏世人靡不有初等者，本即毛詩。王注周易，亦用此言。靡，無也；鮮，少也；克，能也。疏世人以人隨欲者，書云：小人以人從欲，君子以欲從人。言不能兼亡者，亡，無也。然兩字相連，即莊子意。而亡字有心，則自、他想忘，不恃己功也。今云兼於無道之人耳。
爾時徧住一切主方神承佛威力，普觀一切主方神眾，而說頌言：
疏：頌中次第配釋，可知。
復次淨光普照主空神得普知諸趣一切眾生心解脫門，普遊深廣主空神得普入法界解脫門，生吉祥風主空神得了達無邊境界身相解脫門，離障安住主空神得能除一切眾生業惑障解脫門，廣步妙髻主空神得普觀察思惟廣大行海解脫門，無礙光燄主空神得大悲光普救護一切眾生厄難解脫門，無礙勝力主空神得普入一切無所著福德力解脫門，離垢光明主空神得能令一切眾生心離諸蓋清淨解脫門，深遠妙音主空神得普見十方智光明解脫門，光徧十方主空神得不動本處而普現世間解脫門。
疏：第四、主空神，長行十法：一、智慧造理，則十眼廣照；日月合空，則萬象歷然。二、身、智二光，徧入法界。三、佛身如空，是無邊境；無生無染，為吉祥風。四、廣說聖道，則離三障，安住二空。五、上求下化，名廣大行；為安眾生，如妙髻焉。六、沈生死之厄難，悲智光以濟之。七、不礙福、智相導，是謂勝力。八、惑由智遣。九、妙音善說。十、不壞本處，而稱周十方。
爾時淨光普照主空神承佛威力，普觀一切主空神眾，而說頌言：
疏：偈中十頌如次。三中空有四義，含於五法。一、離能取生，即絕妄想；二、離所取相，無相無名；三、境無自性，即是如如；四、心無所得，是為正智。迷如以成名、相，妄想是生；悟名、相之本如，執翻成智。如外無智，智體即如。此二猶空，寂、照無礙。如斯見佛，是曰吉祥。四中長行及列，並名安住。今云圓光。圓光表智，安住表定。二事相資，前、後互舉，並能滅障，於理無違。六中生死海者，瑜伽七十云：五法相似，生死得大海名。一、處無邊相似故，二、甚深故，三、難度故，四、不可飲故，五、大寶所依故。釋曰：由前四義，眾生流轉；由第五義，菩薩入之。且約分喻。第九十云：由三相故，不同水海：一、自性不同分，謂水海唯色一分；二、淪沒不同，唯人、畜故，唯沒身故；三、超度不同，未離欲者亦能度故。生死海，反上，可思。餘七偈可知。
鈔：疏空有四義，含於五法者，四義即無生等，五法即名等。今當先釋五法，後消疏文。五法，諸經論皆具，且依楞伽列次者，即名、相、妄想、正智、如如，以為其次。若瑜伽七十二云：一、相，二、名，三、分別，四、真如，五、正智。分別即妄想異名；相謂言談安足事處；名即於相所有增語；分別謂三界行中所有心、心所；真如謂無為法，無我所顯，聖智所行，非一切言談安足事處。正智略有二種：一、唯出世間正智，二、世間、出世間正智。釋曰：上即根本，下即後得。此之五法，為假？為實？然相通假、實，亦具假、實二有。名唯假有，分別同相，以有三界心、心所實法，故是實有。若虛妄計度，故是假有。真如唯實有，二智俱實有。
此五二諦，何諦所攝？前三，世俗有；真如，勝義有；根本智，勝義有；後得智，通二有。五從何生？名從欲生，相與分別俱從想分別生，真如無生，智從聽聞正法如理作意生。此之五法，為一？為異？今且將相望餘四法論異、不異者：一、相與名若異，名應實有；若言不異，取相應得名。二、相與分別若異，則分別應非相；若不異，分別外相應以分別為性。三、相與真如若異，則相之勝義應非是如，觀者應捨相求如，正覺真如應不覺相；若言不異，真如無差別，相亦無差別，得相之時應得真如，又得真如時亦應得相，應不清淨。四、相與正智如相與分別說，應知名與分別及正智，及分別於正智，皆當言異。餘略可知。已知五法名、相差別，今當消疏文。
疏中先以五法屬文；後迷如下，辨因起融攝。言迷如以成名、相，則妄想是生者，此顯迷時唯有三法：一、名，二、相，三、妄想。故此五法通該一切，而不必同時。謂妄想、正智，此必不並，故今有妄想，決無正智。其如如、名、相，則有隱、顯。此中迷故，如如則隱，名、相則顯。次云悟名、相之本如，執翻成智者，此顯悟時但有其二：一、正智，二、如如。既有正智，決無妄想；了得如如，名、相即隱。雖不壞相，舉體即空。理奪於事，無不蕩盡，是故空中無色等法。故楞伽云：謂了名、相及與妄想體本不可得，名為正智、如如，即是名、相、妄想本自不生。釋曰：名、相不生，則境如矣。妄想不生，則心如矣。了心、境如，是為正智，故唯正智及如如存。次云如外無智，智體即如者，復融上二以為一味。如外無智即以如攝智，智體即如是以智攝如，合為一味。故下經云：無有智外如為智所入，亦無如外智能證於如，即斯義也。故疏結云此二猶空，寂、照無礙。寂即是如，照即是智，如日合空，雖有二事，一相難分。
復次無礙光明主風神得普入佛法及一切世間解脫門，普現勇業主風神得無量國土佛出現咸廣大供養解脫門，飄擊雲幢主風神得以香風普滅一切眾生病解脫門，淨光莊嚴主風神得普生一切眾生善根令摧滅重障山解脫門，力能竭水主風神得能破無邊惡魔眾解脫門，大聲徧吼主風神得永滅一切眾生怖解脫門，樹杪垂髻主風神得入一切諸法實相辯才海解脫門，普行無礙主風神得調伏一切眾生方便藏解脫門，種種宮殿主風神得入寂靜禪定門滅極重愚癡暗解脫門，大光普照主風神得隨順一切眾生行無礙力解脫門。
疏：第五、主風神，十法：一、以方便風合智日光。智入深法，而無障礙；身入世間，而無影像。二、菩薩以求菩提之大心，持稱真之供具，等虛空之廣大，不礙事之繁多，而以全法之身，一念供無邊之佛。如彼風力，無不成也。三、長風忽來，浮雲散滅；慈風忽起，惑苦病亡。四、福、智莊嚴之風摧壞如山之障。五、十力降魔，十軍皆殄。獨名竭水者，欲愛為初故。六、毛孔慈音滅除五怖；若百竅異吹，徧吼悅機。七、智入實相，故妙辯如海；如風擊樹，故能下垂。八、調生方便，為智所入，故名為藏。九、禪定宮殿必定、慧雙游，故能滅癡暗。約佛，則動、寂無二，見必滅癡。十、日月明照，非風不運；智行無礙，方便力焉。
鈔：疏十力降魔，十軍皆殄者，智論第六云：欲為汝初軍憂愁軍第二饑渴軍第三渴愛軍第四睡眠軍第五怖畏軍第六疑軍為第七含毒軍第八利養軍第九著虛妄名聞自高軍第十輕慢於他人汝等軍如是一切世間人及諸一切天無能破之者我以智慧箭修定智為弓摧破汝魔軍如坏瓶投水。今以愛欲為水，故偏語之。疏百竅異吹者，義則可知，事出莊子。
爾時無礙光明主風神承佛威力，普觀一切主風神眾，而說頌言：
疏：十偈可知。
復次普光燄藏主火神得悉除一切世間暗解脫門，普集光幢主火神得能息一切眾生諸惑漂流熱惱苦解脫門，大光徧照主火神得無動福力大悲藏解脫門，眾妙宮殿主火神得觀如來神通力示現無邊際解脫門，無盡光髻主火神得光明照耀無邊虛空界解脫門，種種燄眼主火神得種種福莊嚴寂靜光解脫門，十方宮殿如須彌山主火神得能滅一切世間諸趣熾然苦解脫門，威光自在主火神得自在開悟一切世間解脫門，光照十方主火神得永破一切愚癡執著見解脫門，雷音電光主火神得成就一切願力大震吼解脫門。
疏四經。：第六、主火神，長行十法。有云：準梵本，此脫第四。一、以進力現世，除物無明。以最初故，偏從火義。二、惑有二義：一、漂，二、惱。善巧迴轉，則能息之。三、稱性之福，相惑不動；與大悲合，自利不動。俱能攝德無盡，名藏。四、有云：準梵本，神名勝上蘂光普照，法門名普能除煩惱塵。謂劫海行滿故，今能現通滅惑。偈云眾妙宮神，同前列名。眾妙即勝上義耳。然諸本多無，或有本則具云眾妙宮殿主火神得大慈悲廣蔭眾生解脫門，恐是傳寫脫漏耳。
五、光明照耀等者，日光合空，等空無際；智符實相，稱實無邊。雖曠劫修成，全同本有。窮靈極數，妙盡難思。實為惑本，即是正因；智照心源，即是了因。
如空與日，今略申十義以辨難思：一、謂日與空，非即非離。二、非住，非不住。三、而日善作破暗良緣，顯空之要。四、雖復滅暗顯空，空無損益。五、理實無損，事以推之。暗蔽永除，性乃無增。空界所含，萬像皆現。六、而此虛空，性雖清淨，若無日光，則有暗起。七、非以虛空空故，自能除暗；暗若除者，必假日光。八、日若無空，無光無照；空若無日，暗不自除。九、然此暗性無來無去，日之體相亦不生不滅。十、但有日照空，則乾坤洞曉。以智慧日照心性空，亦有十義。準喻，思之。非唯釋此一文，亦乃遠通眾經，該羅前後。
六、體寂發照，名寂靜光。以斯成福，莊嚴身相。七、八可知。九、分別法相，永離不了愚癡；悟法實性，便無執著之見。十、以行扶願，故能現世作師子吼。
鈔：第四經，疏日光合空等者，疏文有三：初、總釋，二、開章別釋，三、總結稱歎。
今初，先舉喻；智符已下，合。以智合日，以實相合空。符者，分而合也。實相體上本有智光，無始迷之，今方朗悟，即我始會之，非照今有，故與實相分而合也。實相無邊，智亦無邊，如空無際，光亦無際。
雖曠劫修成，全同本有者，以偈文會義也。偈云：億劫修成不可思求其邊際莫能知，義乃修成，智無際耳。何得分而合也？故今答云：雖則修成，全同本有。是以經云：演法實相令歡喜。故疏結云窮靈極數，即是修成；妙盡難思，即符本有。亦猶始覺同本覺，無復始、本之異，為究竟覺。
然窮靈極數之言，即肇論劉遺民所難般若無知論語。具云：但今談者，所疑於高論之旨，欲求聖心之異，為謂窮靈極數，妙盡冥符耶？為將心體自然，靈怕獨感耶？若窮靈極數，妙盡冥符，則寂照之名，故是定、慧之體耳。若心體自然，靈怕獨感，則群數之應，固已幾乎息矣。此公意云：若窮靈極數，妙盡冥符，則是修極於無修。窮靈為照，妙盡為寂，亦是我之定、慧。何用別立無知？若心體自然，靈怕獨感，則是體本無知，固合無乎應用。何以言般若無知，對緣而照？故結云：疑者當以撫會應機覩變之知，不可謂之不有。論主答云：意謂妙盡冥符，不可以定、慧為名；靈怕獨感，不可稱群數已息。兩言雖異，妙用常一。迹我而乖，在聖不殊也。釋曰：觀肇公答上句云：既冥符心體，何可以定、慧為名？若以定、慧為名，則未符心體。答下句意云：靈怕獨感與窮靈極數，二義相合，何得息於群數之應？故云兩言雖異，在聖不殊也。今疏總不用彼難答本意，借其問中一句，謂窮其靈鑑，極其數運，妙無不盡，則合心體，故難思耳。
今略申十義，以辨難思，第二、開章別釋。於中二：先別舉十門之喻；後以智慧日照心性空下，總以法合。憑喻解法，故云準思。
爾時普光燄藏主火神承佛威力，普觀一切主火神眾，而說頌言：
疏：頌加第四。餘並可知。
復次普興雲幢主水神得平等利益一切眾生慈解脫門，海潮雲音主水神得無邊法莊嚴解脫門，妙色輪髻主水神得觀所應化方便普攝解脫門，善巧漩澓主水神得普演諸佛甚深境界解脫門，離垢香積主水神得普現清淨大光明解脫門，福橋光音主水神得清淨法界無相無性解脫門，知足自在主水神得無盡大悲海解脫門，淨喜善音主水神得於菩薩眾會道場中為大歡喜藏解脫門，普現威光主水神得以無礙廣大福德力普出現解脫門，吼聲徧海主水神得觀察一切眾生發起如虛空調伏方便解脫門。
疏：第七、主水神，長行十法：一、無緣大慈，是曰平等。二、無邊行法莊嚴自、他。三、寂然不動以觀機，感而遂通以隨攝。若冬則積雪凝白，夏則無處不流。四、妙音演佛深旨，令悟妙法漩澓。五、身、智二光徧覺開化，大充法界，清淨無垢。六、清淨法界，性、相俱絕。德無不見，則大用不亡。七、眾生不窮，故大悲無盡。滿而不溢，有知足義焉。流止從緣，斯為自在。八、處處見佛，故大喜無窮；喜從佛生，即佛名藏。若聆泉流之響，無不悅也。九、性、相無礙之福，故能普現神通。若空、色相映之流，威光蕩漾。十、調生行廣，如空無邊；用靡暫停，如空無盡。
鈔：疏寂然不動以觀機者，此言即周易。繫辭。具云：夫易，無思也，無為也。寂然不動，感而遂通天下之故。今借此言也。
爾時普興雲幢主水神承佛威力，普觀一切主水神眾，而說頌言：
疏：偈中第一偈，前半辨一相因、果，次句例餘，後句辨益。初言清淨者，離過無緣故。門如塵數者，隨宜利樂故。以慈為因，得妙相果；以相為因，得無厭果。然如來相有純有雜。此就純門。若以雜門，則隨一相、一毛，皆收如來法界行盡，亦相相皆爾。純、雜無礙，因、果相融，圓成，非分成故。佛一相、一毛即同法界，無有分量。今此神從一慈門入無盡相耳。此約十身之相。若三十二相之因，但說一相一因，如智度、瑜伽等論、涅槃、大集等經，至相海品，當引。第五偈初言無盡，以顯光常；次充法界，以辨光徧；不思議者，以顯光深。非色現色，非青、黃而青、黃故。其第三句是顯光用。餘八可知。
鈔：疏第一偈，前半辨一相因、果等者，疏文有二：先消經文，辨十身相；後引經、論辨三身相。今初，言純、雜無礙，因、果相融者，然如來相亦具四句：一、一因一相，二、一因一切相此皆純門，三、一切因一相，四、一切因一切相皆是雜門。正純恆雜，雜而常純，故云無礙。由因相無礙，果相亦無礙，故得圓成，非分成耳。以一切純、雜無礙之行成一相故。故此一相即同法界。況因、果交徹，因中有無盡之果，果中有難思之因。
疏若三十二相下，第二、引經及論說三身相。唯語化身，而總指在餘。智論當三十二，瑜伽當四十九，涅槃當二十九。經云：善男子！若菩薩摩訶薩持戒不動，施心不移，安住實語，如須彌山，以是業緣得足下平滿，如奩底相。若菩薩摩訶薩於父母所、和尚、師長乃至畜生，以如法財供養、供給，以是業緣得成足下千輻輪相。若菩薩摩訶薩不殺不盜，於父母、師長常生歡喜，以是業緣得成三相：一者、手指纖長，二、足跟修長，三、其身方直。如是三相同一業緣。若菩薩摩訶薩修四攝法，攝取眾生，以是業緣得網縵指，如白鵝王。若菩薩摩訶薩父母、師長若病苦時，以手洗拭，捉持按摩，以是業緣得手足柔軟。若菩薩摩訶薩持戒，聞法，惠施無厭，以是業緣得節踝𦟛滿，身毛上靡。若菩薩摩訶薩專心聽法，演說正教，以是業緣得鹿王腨。若菩薩摩訶薩於諸眾生不生害心，飲食知足，常樂惠施，瞻病給藥，以是業緣其身圓滿如尼拘陀樹，立手過膝，頂有肉髻無見頂相。若菩薩摩訶薩見怖畏者，為作救護，見裸露者，施與衣服，以是業緣得陰藏相。若菩薩摩訶薩親近智者，遠離愚人，善喜問答，掃治行路，以是業緣皮膚細滑，身毛右旋。若菩薩摩訶薩常以飲食、衣服、臥具、醫藥、香華、燈明施人，以是業緣得身金色，常光照耀。若菩薩摩訶薩行施之時，所施之物，能捨不吝，不觀福田及非福田，以是業緣得七處平滿相。若菩薩摩訶薩布施之時，心不生疑，以是業緣得柔軟聲相。若菩薩摩訶薩如法求財，以用布施，以是業緣得缺骨充滿、師子上身、臂肘𦟛纖。若菩薩摩訶薩遠離兩舌、惡口、恚心，以是業緣得四十齒，白淨齊密。若菩薩摩訶薩於諸眾生修大慈悲，以是業緣得二牙相。若菩薩摩訶薩常作是願：有來求者，隨意給與。以是業緣得師子頰。若菩薩摩訶薩隨諸眾生所須之食，悉皆與之，以是業緣得味中上味。若菩薩摩訶薩自修十善，徧以化人，以是業緣得廣長舌。若菩薩摩訶薩不訟彼短，不謗正法，以是業緣得梵音聲。若菩薩摩訶薩見諸怨憎，生於喜心，以是業緣得目睫紺色。若菩薩摩訶薩不隱他德，稱揚其善，以是業緣得白毫相。善男子！若菩薩摩訶薩修習如是三十二相業因緣時，則得不退菩提之心。
復次出現寶光主海神得以等心施一切眾生福德海眾寶莊嚴身解脫門，不可壞金剛幢主海神得巧方便守護一切眾生善根解脫門，不雜塵垢主海神得能竭一切眾生煩惱海解脫門，恆住波浪主海神得令一切眾生離惡道解脫門，吉祥寶月主海神得普滅大癡暗解脫門，妙華龍髻主海神得滅一切諸趣苦與安樂解脫門，普持光味主海神得淨治一切眾生諸見愚癡性解脫門，寶燄華光主海神得出生一切寶種性菩提心解脫門，金剛妙髻主海神得不動心功德海解脫門，海潮雷音主海神得普入法界三昧門解脫門。
疏：第八、主海神，十法，頌脫第三。一、為物供佛，是等施福，得眾寶相以莊嚴身。二、巧隨根欲，說法護善，使其長成。三、謂演深廣法，體煩惱空。梵本偈云一切世間眾導師法雲大雨不可測消竭無窮諸苦海此離垢塵入法門。若準此文，乃竭苦海。四、若見佛境，則惑亡苦息。準現經文，三是煩惱，四是於苦。若依梵本，前苦後惑。既譯人脫漏，致使文義參差，故古德云脫第四頌。結名既同，故知脫第三。恆住波浪者，即是普用水為宮殿。五、以智滅癡。六、為行所遷，一切皆苦，菩提因起，則生滅苦亡，便得涅槃寂滅、安樂。七、將智滅癡，未免於見。了癡見性，癡、見自亡。真、妄等觀是佛境也。八、一切眾生有佛種性，圓明可貴，具德稱寶，佛眼普觀，佛智普示。正因令顯，如出金藏；大心若起，如種生芽。故云出生。緣、了二因，為能悟之妙道。九、了如不取，則心不搖動，湛如停海，萬德攸歸。故須彌可傾，魔豈能嬈？一念降魔，如本行集。十、入法界定，如法界徧。
鈔：疏正因令顯，如出金藏，即涅槃經如貧女家中寶藏之喻。
疏了如不取，則心絕動搖者，金剛經云：不取於相，如如不動。
疏須彌可傾，魔豈能嬈者，即高僧傳中慧嵬禪師之事。雲林修定，有一惡鬼而現其前，有身無首，令禪師懼。公安然不懼，而慰之言：喜汝無頭痛之患。次現無腹之鬼，復云：喜汝無五藏之憂。如是隨來隨遣，竟不能惑。魔又化為天女云：天帝令我以備掃灑。公曰：我心如地，難可傾動，無以革囊見試。天女乃騰空而去，讚曰：大海可竭須彌可傾彼上人者執志堅貞。今用一句，義意全同。
爾時出現寶光主海神承佛威力，普觀一切主海神眾，而說頌言：
疏：偈可知。
復次普發迅流主河神得普雨無邊法雨解脫門，普潔泉澗主河神得普現一切眾生前令永離煩惱解脫門，離塵淨眼主河神得以大悲方便普滌一切眾生諸惑塵垢解脫門，十方徧吼主河神得恆出饒益眾生音解脫門，普救護眾生主河神得於一切含識中恆起無惱害慈解脫門，無熱淨光主河神得普示一切清涼善根解脫門，普生歡喜主河神得修行具足施令一切眾生永離慳著解脫門，廣德勝幢主河神得作一切歡喜福田解脫門，光照普世主河神得能令一切眾生雜染者清淨瞋毒者歡喜解脫門，海德光明主河神得能令一切眾生入解脫海恆受具足樂解脫門。
疏：第九、主河神，十法：一、行成雨法，若霈然洪霔；滅惑生德，若懸河迅流。無所滯礙。二、現身息惱，若泉澗洗心。三、真實滌垢，慈、智相資，若碧沼澄潭，空、色交映，故名離塵淨眼。四、圓音徧益，若崩浪發響。五、拯救漂溺。六、善根無惑，可謂清涼，若阿耨達池，永無熱惱。七、施門無量，令彼無慳，若薀、藻、菱、蓮，普令物喜。八、行福契實，故見無不欣，若深湖廣陂，是為廣德。九、方便慧力，雜染皆淨；慈彼怨害，瞋反成歡；若萬頃波澄，光映天下。十、總收萬善，令會涅槃，若彼百川，咸會大海。會海由智，名海德光明。
爾時普發迅流主河神承佛威力，普觀一切主河神眾，而說頌言：
疏：偈亦可知。
復次柔軟勝味主稼神得與一切眾生法滋味令成就佛身解脫門，時華淨光主稼神得能令一切眾生受廣大喜樂解脫門，色力勇健主稼神得以一切圓滿法門淨諸境界解脫門，增益精氣主稼神得見佛大悲無量神通變化力解脫門，普生根果主稼神得普現佛福田令下種無失壞解脫門，妙嚴環髻主稼神得普發眾生淨信華解脫門，潤澤淨華主稼神得大慈愍濟諸眾生令增長福德海解脫門，成就妙香主稼神得廣開示一切行法解脫門，見者愛樂主稼神得能令法界一切眾生捨離懈怠憂惱等諸惡普清淨解脫門，離垢光明主稼神得觀察一切眾生善根隨應說法令眾會歡喜滿足解脫門。
疏：第十、主稼神，十法：一、功德、智慧二種法味資成佛身。二、喜樂由於苦除。三、眾生為所淨之境。四、悲深故通廣。五、下種佛田，必至果無壞。六、智敷物信，獲果稱華。七、慈眼視物，故福聚無量。慈則恬和怡悅，偈云勝道。八、以行成佛，故始成即宣。九、懈於修習，憂惱是生；勤策諸根，眾惡清淨。十、隨根為說，遂求故喜。
爾時柔軟勝味主稼神承佛威力，普觀一切主稼神眾，而說頌言：
疏：偈文可知。
復次吉祥主藥神得普觀一切眾生心而勤攝取解脫門，栴檀林主藥神得以光明攝取眾生俾見者無空過解脫門，離塵光明主藥神得能以淨方便滅一切眾生煩惱解脫門，名稱普聞主藥神得能以大名稱增長無邊善根海解脫門，毛孔現光主藥神得大悲幢速赴一切病境界解脫門，破暗清淨主藥神得療治一切盲冥眾生令智眼清淨解脫門，普發吼聲主藥神得能演佛音說諸法差別義解脫門，蔽日光幢主藥神得能作一切眾生善知識令見者咸生善根解脫門，明見十方主藥神得清淨大悲藏能以方便令生信解解脫門，普發威光主藥神得方便令念佛滅一切眾生病解脫門。
疏：第十一、主藥神，十法十頌：一、順情，則易攝；逆意，則難調。故普觀之。二、三可知。四、始學者以名為實賓，大士以名為佛事。五、以慈善根力放月愛等光，身、心兩病纔念便滅。六、迷理、迷報，二愚盲冥。起惑造業，備受眾苦。佛以正法金錍開其智眼，令明見三諦，故云清淨。七、八可知。九、無愛見之大悲，生物德，故名藏。十、世醫療治，雖瘥還生。永滅生德，無先念佛。因病、因光，皆是方便。謂佛有無邊相，相有無邊好，好放無邊光，光攝無邊眾。言隨念者，佛德齊均，隨緣隨樂，趣稱一佛，三昧易成，敬一心濃，餘盡然矣。況心凝覺路，暗蹈大方。
鈔：疏以慈善根力放月愛光者，慈善根即涅槃第十五經云：復次善男子！菩薩四無量心能為一切諸善根本。下廣說慈心行施發起大願竟，云：善男子！一切聲聞、緣覺、菩薩、諸佛。如來所有善根，慈為根本。善男子！菩薩摩訶薩修習慈心，能生如是無量善根。謂不淨觀等，皆從此生。結云：如是等法，慈為根本。善男子！以是義故，慈是真實，非虛妄也。若有人問：誰是一切諸善根本？當言：慈是。以是義故，實非虛妄。善男子！能為善者，名實思惟。實思惟者，即名為慈。慈即如來，慈即大乘，大乘即慈，慈即如來。善男子！慈即菩提道，菩提道即如來，如來即慈。次廣說慈德是一切善法。下廣說慈德：如提婆達多欲害如來，令阿闍世王放護財醉象。我即入慈定，舉手示之，即於指端出五師子。即便怖畏，舉身投地，敬禮我足。善男子！我時手指實無師子，乃是修慈善根力故，令彼調伏。廣說緣起，皆悉結歸慈善根力。次放月愛三昧光，即涅槃二十經：爾時世尊在雙樹間，見阿闍世王悶絕躃地。爾時世尊。大悲導師為阿闍世王入月愛三昧。入三昧已，放大光明。其光清涼，往照王身，王身疾愈，鬱蒸除滅。乃至王問耆婆：何等名為月愛三昧？耆婆答言：有六義似：一、譬如月光能令一切優鉢羅華開敷鮮明，月愛三昧亦復如是，能令眾生善心開敷。是故名為月愛三昧。二、如月能令行路歡喜，此三昧能令修習涅槃道者歡喜。三、一日至十五日，光色漸明，此則能令善根增長。四、十六日至三十日，形色漸減，此則能令漸滅煩惱。五、能除鬱蒸，此則能除貪、瞋、惱熱。六、如月，眾星中王，甘露一味，人所愛樂，月愛三昧亦復如是，諸善中王，甘露一味，一切眾生之所愛樂。是故復名月愛三昧。
疏佛以正法金錍者，即涅槃第八：迦葉菩薩白佛言：世尊！佛性者云何甚深，難見難入？佛言：善男子！如百盲人，為治目故，造詣良醫。是時良醫即以金錍抉其眼膜，以一指示，問言：見不？盲人答言：我猶未見。復以二指、三指示之，乃言少見。善男子！是大涅槃微妙經典，如來未說，亦復如是，無量菩薩雖已具足行諸波羅蜜，乃至十住，猶未能得見於佛性。如來既說，即便少見。是菩薩摩訶薩既得見已，咸作是言：甚奇，世尊！我等流轉無量生死，常為無我之所惑亂。善男子！如是菩薩位階十地，尚不了了知見佛性，何況聲聞、緣覺之人能得見耶！澤州苑公及延法師，廣有配釋，今並不用。且澤州釋云：十地菩薩各修十度，名為百人。涅槃為金錍，經初一說，名一指示；中間重說，名二指示；經末復說，名三指示。下合中未見佛性，並如前盲人。延公云：金錍喻教。抉膜者，教能生解，喻破無明。即今疏意，故名正法金錍。而言三指者，喻三僧祇，乃至十地，未了分明，故言少見。若準澤州，則涅槃為錍，三說為三指者。若俱約教，則錍、指不殊。若以涅槃為所詮者，又不順喻。寧取延公，約以三僧祇為三指者，亦順前示及與後示，亦順十住少見之言。今不取者，遂令佛說一時之中不具三指。又以時喻指，以未全同，故疏自釋，以三諦為三指。指為旨趣，義甚分明。一時橫觀，皆觀三諦；豎至十地，亦證三諦。第一指者，即示俗諦，言凡是有心，定當作佛，皆有佛性。二者、示真諦為第二指，云佛性者名第一義空。三、示中道為三指，經云佛性即是無上菩提中道種子，故非有如虛空，非無如兔角。故知三諦喻於三指。
爾時吉祥主藥神承佛威力，普觀一切主藥神眾，而說頌言：
疏：頌可知。
疏：第十二、主林神，十法十頌：一、佛德無邊，皆依智海；含德流光，所以名藏。
疏：二、等眾生悲，是為廣大；一一離障，名普清淨。
疏：三、一切勝因皆為佛道，各各心淨，則種種芽生。
疏：四、一切功德莊嚴一毛，一一皆然，故佛為德聚。良以佛果攬因，皆圓成，非分成。是故一因生一切果，一果收一切因，皆圓融無礙耳。
疏：五、智通萬法，是曰普門；客塵不生，故曰清淨。悟如日照，頓周法界；功如拂鏡，說智漸明。明是本明，漸為圓漸。
鈔：疏悟如日照等者，楞伽經中有四漸、四頓。今唯用一。彼經大慧白佛言：世尊！云何淨除自心現流為頓？為漸？答中先明四漸，後說四頓。漸，經云：佛告大慧：漸淨非頓，一、如菴羅果漸熟非頓，如來漸除眾生自心現流亦復如是，漸淨非頓信。；二、如陶家作器，漸成非頓。；三、如大地，漸生非頓。；四、如習藝，漸就非頓。上之四漸，約於修行，未證理故。下之四頓，約已證理故：一、明鏡頓現喻。經云：譬如明鏡頓現一切無相色像，如來淨除一切眾生自心現流，亦復如是，頓現無相無所有清淨法界。至七地。二、日、月頓照喻。云：如日、月輪頓照，顯示一切色像，如來為離自心現流習氣過患眾生，亦復如是，頓為顯示不思議勝智境界。已上。三、藏識頓知喻。云：譬如藏識頓分別知自心現流及身安立、受用境界，彼諸依佛亦復如是，頓熟眾生所處境界，以修行者安處於彼色究竟天。佛。四、佛光頓照喻。云：譬如法佛所作，依佛光明照耀自覺聖趣，亦復如是，彼於法相有性、無性，惡見、妄想，照令除滅。頓
今疏唯取頓中一日光頓照喻。雖舉鏡喻，非是明鏡頓照。自取拂鏡之喻，正同大通時時勤拂拭莫遣惹塵埃，而復自融通。又上四漸、四頓多依地位。古今同為此釋，亦順經文。
今釋通於橫、豎，則位位之中皆有頓義。然約橫論頓，復有多義：一、頓悟漸修，如見九層之臺，則可頓見，要須躡階，而後得升。今亦如是，頓了心性，即心即佛，無法不具，而須積功，徧修萬行。此約解悟。二者、頓修漸悟，即如磨鏡，一時徧磨，明淨有漸；萬行頓修，悟則漸勝。此約證悟。三、頓修頓悟，如利劍斬絲，千莖齊斬，一時齊斷；亦如染千絲，一時齊染，一時成色。故萬行齊修，一時朗悟。四、漸修漸悟，猶如斬竹，節節不同。此非今用。今言悟如日照，即解悟、證悟，皆悉頓也，即頓修頓悟。功如拂鏡，亦非頓悟漸修，是頓修漸悟義。
言明是本明，漸為圓漸者，此融上二。恐人謂：拂鏡，非頓明。鏡本來淨，何用拂塵埃？故為會之。此是六祖直顯本性，破其漸修。今為順經，明其漸證。修隨漸明，皆本明矣。故云明是本明。即無念體上自有真知，非別有知知，心體也。
言漸為圓漸者，即天台智者意。彼有言云：漸漸非圓漸，圓圓非漸圓。謂漸家亦有圓漸，圓家亦有圓漸。漸家漸者，如江出岷山，始於濫觴。漸家圓者，如大江千里。圓家漸者，如初入海，雖則漸深，一滴之水已過大江，況濫觴耶！圓家圓者，如窮海無涯底。故今云漸是圓家漸，尚過漸家之圓，況漸家之漸！
疏：六、知徧趣行，如應布法。
疏：七、了音聲性，皆同佛音，故無不可意。能令世間皆聞佛音，方云清淨。
疏：八、昔行稱周法界，是廣大境。神通普令物見，倣而行之。如下喜目，即其事也。
疏：九、眾生諂佞，自不修德，寧有進賢之心？今福智益他，則物、我兼利。偈云譣詖，即諂佞也。
鈔：疏眾生諂佞，自不修德者，詩云：內有進賢之志，而無譣詖之心。蒼頡篇曰：詖，謂諂佞也。
華果光味主林神得能令一切見佛出興常敬念不忘莊嚴功德藏解脫門。
疏：十、敬念，則佛興；佛興，則莊嚴德藏。障重者，不念不見，於佛豈無常哉？故應見，常見也。
爾時布華如雲主林神承佛威力，普觀一切主林神眾，而說頌言：
復次寶峯開華主山神得入大寂定光明解脫門，華林妙髻主山神得修集慈善根成熟不可思議數眾生解脫門，高幢普照主山神得觀察一切眾生心所樂嚴淨諸根解脫門，離塵寶髻主山神得無邊劫海勤精進無厭怠解脫門，光照十方主山神得以無邊功德光普覺悟解脫門，大力光明主山神得能自成熟復令眾生捨離愚迷行解脫門，威光普勝主山神得拔一切苦使無有餘解脫門，微密光輪主山神得演教法光明顯示一切如來功德解脫門，普眼現見主山神得令一切眾生乃至於夢中增長善根解脫門，金剛堅固眼主山神得出現無邊大義海解脫門。
疏：第十三、主山神，十法：一、寂而常照，故光無不闡。二、相光熟機，皆慈善根力，如涅槃廣明。三、修因嚴根，本為順物，故矚蓮目而欣樂，覩月面而歡心。或見諸根，一一皆周法界，喜益深矣。四、如空不染，故長劫無怠。五、癡故長眠，唯福智之能覺。次三可知。九、若睡若寤，皆令聞法進行。斯為佛業，如大瓔珞經說：過去有佛，凡欲說法，令大眾眠。夢中說法，令增善根，覺得道果。涅槃亦云：其人夢中見羅剎像等，亦表萬法皆夢。大夢之夜，必有大覺之明。十、稱性法門，無邊大義，一音能演，是出現也。
鈔：疏涅槃亦云：其人夢中見羅剎像，即第九如來性品，迦葉菩薩白佛言：世尊！云何未發菩提心者得菩提因？佛告迦葉：若有聞是大涅槃經，言我不用發菩提心，誹謗正法，是人即於夢中見羅剎像，心中怖懼。羅剎語言：咄，善男子！汝今若不發菩提心，當斷汝命。是人惶怖，寤已即發菩提之心。是人命終，若在三趣及在人、天，續復憶念菩提之心。當知是人是大菩薩摩訶薩也。
爾時開華匝地主山神承佛威力，普觀一切主山神眾，而說頌言：
復次普德淨華主地神得以慈悲心念念普觀一切眾生解脫門，堅福莊嚴主地神得普現一切眾生福德力解脫門，妙華嚴樹主地神得普入諸法出生一切佛剎莊嚴解脫門，普散眾寶主地神得修習種種諸三昧令眾生除障垢解脫門，淨目觀時主地神得令一切眾生常遊戲快樂解脫門，金色妙眼主地神得示現一切清淨身調伏眾生解脫門，香毛發光主地神得了知一切佛功德海大威力解脫門，寂音悅意主地神得普攝持一切眾生言音海解脫門，妙華旋髻主地神得充滿佛剎離垢性解脫門，金剛普持主地神得一切佛法輪所攝持普出現解脫門。
疏：第十四、主地神，十法：一、念念無間，平等普觀，修慈護法，故得金剛之體。金剛即內照之實也。二、一毛福力頓現眾福。三、證入無生，不礙嚴剎。四、一向為他。五、觀機出現，名為遊戲。六、現淨、惑身，方調物惑。七、內具德海，現威力身。如地含海潤，發生百穀，百穀苗稼皆地香毛故。八、長行一言盡攝無餘，偈頌則一言普徧無極。九、燄雲普徧，令物離垢為性。十、法能攝持心行，如金剛之輪；佛則不動現世，若須彌出海。
鈔：疏修慈護法，故得金剛之體，亦涅槃意。彼第三問云：云何得長壽金剛不壞身？故以長壽品答長壽問，由不殺及施僧之食為因；金剛身品答金剛不壞身問，因於護法。故經初明金剛身義云：爾時世尊復告迦葉：善男子！如來身者，是常住身。不可壞身。金剛之身，非雜食身，即是法身。下迦葉難，次如來廣答金剛身相，後迦葉徵因云：唯然，世尊！如來法身，金剛不壞，而未能知所因云何。佛告迦葉：以能護持正法因緣，故得成就是金剛身。迦葉！我於往昔護法因緣，今得成就是金剛身，常住不壞。善男子！護持正法者，不受五戒，不修威儀，應持刀劍、弓箭、矛矟，守護持戒清淨比丘。此後廣說護法之相，便引往昔此拘尸城有歡喜增益如來。末法之中，覺德比丘能師子吼，為破戒比丘刀杖所逼。時有國王，名為有德，與破戒比丘共戰。時王被創，舉身周徧。覺德讚王。王聞法已，即便命終，生阿閦佛國，為彼如來第一弟子。覺德比丘卻後壽終，亦生彼國，為第二弟子。故知能護功高所護。
生公釋金剛身云：長壽之與金剛，皆共談丈六，但內、外之異，長壽為外應之迹，金剛為內照之實。實照體圓，故無方也。然則長壽、金剛，並義通內、外。而金色示滅，故以實照為常。實則至妙之色，亦常不變矣。然長壽對凡夫之夭促，金剛對凡身之危脆，故無長無短，方為長壽；非實非虛，始曰金剛。而推其因，由護法者，護法令法久住，獲法身矣。今疏文中言修慈護法者，護法，即涅槃文；修慈，即今偈意。
爾時普德淨華主地神承佛威力，普觀一切主地神眾，而說頌言：
疏：此下頌中亦有二句結法屬人，可以意得。
疏：第十五、主城神，十法。有云：脫第九法，十頌具足。一、光等方便成熟、利益。
疏：二、應病與藥，令得服行。
疏：三、護法法存，則物受福德；教、理、行、果，皆有護也。
鈔：疏教、理、行、果，皆有護也者，有毀謗教，不惜身命，折伏護持，為護教也；得旨契理，便為護理；修行無缺，即為護行；此三若護，正覺果圓，即為護果。
疏：四、悲救無盡名藏。
疏：五、了佛大智。
疏：六、方便現身。
疏：七、同修佛德。
疏：八、迷真俗理，故云愚暗。佛出開示，令其悟入。本迷無始，猶若生盲。雖聞譬喻，竟不識乳。唯佛出世，方能曉之。
鈔：疏本迷無始，猶若生盲。雖聞譬喻，竟不識乳者，即涅槃經。然涅槃總有二文：一、即二十八經明八喻，後云：善男子！凡所引喻，不必盡取，或取少分，或取多分，或復全取。如言如來面如滿月，是名少分。善男子！譬如盲人初不見乳，轉問他人言：乳為何類？彼人答言：如水、蜜、貝。水則濕相，蜜則甜相，貝則色相。雖引三喻，未得乳實。二者、涅槃第十四經、南本十三喻諸外道不識常、樂、我、淨，以四種喻，謂：貝、稻米末、雪、鶴。經云：如生盲人，不識乳色，便問他言：乳色何似？他人答言：色白如貝。盲人復問：是乳色者，如貝聲耶？答言：不也。復問：貝色為何似耶？答言：如稻米末。盲人復問：乳色柔軟，如稻米末耶？稻米末者，復何所似？答言：如雪。盲人復問言：彼稻米末冷如雪耶？雪復何似？答言：猶如白鶴。是生盲人雖聞如是四種譬喻，竟不能得識乳真色。釋曰：貝可喻常，米末可喻樂，雪可喻淨，鶴可喻我。然經中前三各誤領解，而鶴一種略無誤領，應言如鶴動耶？然其四喻，皆是眼境，彼但身觸，何能知耶？非唯外道不知四德，智眼未開，空欲暗證，猶彼盲人觸四境也。言唯佛出世，方能曉之者，示其出世常、樂、我、淨，開其智眼，了見分明耳。
疏：九、準梵本，云香幢莊嚴髻主城神得破一切煩惱臭氣出生一切智性香氣解脫門。謂正使為臭物，殘習為臭氣；智性為香體，利物為香氣。香氣若高山之出雲，稱智性而無盡；臭氣若香風之捲霧，等性空之無邊。煩惱則塵、習雙亡，智慧則自、他兼利。有本亦具云香髻莊嚴主城神得開發眾生清淨妙智解脫門，亦恐傳寫之脫漏耳。義不異前。偈云現夢中者，夢是神遊，亦見、聞之氣分也。夢中尚調，況於覺悟！如迦旃延為弟子現夢境界等。
鈔：疏夢是神遊，漢武故事說：昔漢武帝欲試善圓夢者，乃詐為夢云：朕夢見殿上兩瓦化為鴛鴦，飛空而去，是何徵也？圓夢者曰：宮中必有相殺暴死之者。帝曰：戲之耳。言未畢，監司奏云：宮人相殺。帝曰：朕實不夢，而有徵者，何耶？對曰：夢是神遊，陛下欲言，即夢也。
疏亦見、聞之氣分者，即智論五夢之中見、聞多，故夢也。言五夢者，一、熱氣多，故夢火；二、冷氣多，夢水；三、風氣多，故夢飛空；四、見聞多，入夢；五、天、神與並。如下如夢忍。
疏如迦旃延為弟子現夢者，莊嚴論說：迦旃延有一弟子眉希羅王。捨王位出家，於山林中修道。有一鄰國王，名阿槃地，遊獵至山。其王安寢，宮人詣王比丘所。比丘為其說法。王覺，謂誘我宮人，遂鞭撻比丘。比丘痛苦，心生怨恨：我不相犯，非理見辱。遂欲還家為王，伐彼國。師勸不止，便言：且留一宿，明當任去。即留一宿。夜中迦旃延示之以夢。夢見還國。國人迎之，卻立為王。與大臣商議，徵兵伐怨。而戰敗失道，遂被擒去。將欲刑戮，忽遇本師。本師告言：前苦相勸，何為不從？此王夢中號訴師言：大師救命！失聲便覺。悲涕白師：不復還家。是為迦旃延之善巧，覺化不得，夢化便遂。
寶峰光目主城神得能以大光明破一切眾生障礙山解脫門。
疏：十二、障五蓋重疊如山，非智光明，莫之能破。
爾時寶峰光耀主城神承佛威力，普觀一切主城神眾，而說頌言：
復次淨莊嚴幢道場神得出現供養佛廣大莊嚴具誓願力解脫門，須彌寶光道場神得現一切眾生前成就廣大菩提行解脫門，雷音幢相道場神得隨一切眾生心所樂令見佛於夢中為說法解脫門，雨華妙眼道場神得能雨一切難捨眾寶莊嚴具解脫門，清淨燄形道場神得能現妙莊嚴道場廣化眾生令成熟解脫門，華瓔垂髻道場神得隨根說法令生正念解脫門，雨寶莊嚴道場神得能以辯才普雨無邊歡喜法解脫門，勇猛香眼道場神得廣稱讚諸佛功德解脫門，金剛彩雲道場神得示現無邊色相樹莊嚴道場解脫門，蓮華光明道場神得菩提樹下寂然不動而充徧十方解脫門，妙光照耀道場神得顯示如來種種力解脫門。
疏：第十六、道場神，十一法十一偈：一、出現字兩用，謂有佛出現，即出現莊嚴具而為供養。佛昔如是，神以大願倣之。二、對物成行，令物倣之。施為行先，故偈偏舉。三、夢、覺皆化，則時、處俱徧。四、外寶內眼，重重難捨。為物說行，故云能雨。五、清淨燄形神，前列中無。謂色相道場俱妙莊嚴，並為熟物。六、疑境界者，以唯心為正念；疑法性者，以無得為正念。實則無正無邪，方稱曰正；無念不念，是真念矣。諸念不生，正念方生耳。故隨根雨法，斷疑生智。七、辯才雨法，稱根故喜。八、深、廣讚佛，故名、實雙美。九、樹王眷屬，並如經初。十、即前身徧十方，而無來往。智入諸相，了法空寂也。十一、種種力者，佛有無量力故。因行亦然，皆嚴具顯示。既是道場之神，故得道場事中解脫。
爾時淨莊嚴幢道場神承佛威力，普觀一切道場神眾，而說頌言：
復次寶印手足行神得普雨眾寶生廣大歡喜解脫門，蓮華光足行神得示現佛身坐一切光色蓮華座令見者歡喜解脫門，最勝華髻足行神得一一心念中建立一切如來眾會道場解脫門，攝諸善見足行神得舉足發步悉調伏無邊眾生解脫門，妙寶星幢足行神得念念中化現種種蓮華網光明普雨眾寶出妙音聲解脫門，樂吐妙音足行神得出生無邊歡喜海解脫門，栴檀樹光足行神得以香風普覺一切道場眾會解脫門，蓮華光明足行神得一切毛孔放光明演微妙法音解脫門，微妙光明足行神得其身徧出種種光明網普照耀解脫門，積集妙華足行神得開悟一切眾生令生善根海解脫門。
疏：第十七、足行神，十法：初二可知。三、內則念念安於理事，外則處處建立道場。四、舉足、下足，海印發輝；諸有威儀，無非佛事。五、以華以光雨寶、雨法。六、眾生無邊是佛化境，見佛聞法，故生歡喜。七、圓音警物，等栴檀之香風；暫一熏修，覺身心之調順。餘三可知。
爾時寶印手足行神承佛威力，普觀一切足行神眾，而說頌言：
復次淨喜境界身眾神得憶佛往昔誓願海解脫門，光照十方身眾神得光明普照無邊世界解脫門，海音調伏身眾神得大音普覺一切眾生令歡喜調伏解脫門，淨華嚴髻身眾神得身如虛空周徧住解脫門，無量威儀身眾神得示一切眾生諸佛境界解脫門，最勝光嚴身眾神得令一切飢乏眾生色力滿足解脫門，淨光香雲身眾神得除一切眾生煩惱垢解脫門，守護攝持身眾神得轉一切眾生愚癡魔業解脫門，普現攝化身眾神得普於一切世主宮殿中顯示莊嚴相解脫門，不動光明身眾神得普攝一切眾生皆令生清淨善根解脫門。
疏：第十八、身眾神，十法：一、淨喜境界神者，初列處名華髻莊嚴，或是名廣，略舉其半；或梵音相類，譯者之誤。未勘梵本。法門初三可知。四、相即無相，故如空徧住。空非獨虛，亦徧於色；住非分住，一塵亦周。如芥子空，即不可盡。身與法性不可分故。五、威儀施化，無心頓現，斯即佛境，難以言思。六、佛為良田，出世難遇。一興微供，果獲五常。略言色、力，亦有常命、安樂、辯才，此五皆常，方云滿足。受報無盡，故悉離貧窮。七、齒光除垢，表所說淨故。八、有染於五塵，無慈於六趣者，愚癡魔業也。體五欲性，虛己兼亡，彼業斯轉。而名云守護攝持者，善守根門，攝散持德，則遠魔矣。然魔事惑不出三毒及慢。魔惱眾生，不出三事，謂上妙五欲及諸苦具、為說邪法，則三毒是生。三毒內著，即為魔業。今守護覺察，魔如之何！即偈中解脫道也。九、有三意：一、身雖周於法界，多示為王，攝御自在故；二、八相處於王宮，俯接物故；三、法界菩提樹下，法王宮故。十、迷於本空，故有妄苦；無漏本有，是淨善根。
鈔：疏空非獨虛者，意云：非為無物處是虛空。出現品云：譬如虛空徧至一切色、非色處故。住非分住，一塵亦周者，如來縱在一塵之中，亦全法界之廣大身，皆具在故。舉芥子空證，已如前引。
疏果獲五常者，疏文具列，即涅槃第二純陀施食處說。下迴向施食中，當廣明之。疏受報無盡者，亦純陀事，即三十一經師子吼菩薩白佛言：世尊！如佛先告純陀云：汝今已得見於佛性，得大涅槃、阿耨多羅三藐三菩提。是義云何？世尊！如佛所說：施畜生者，得百倍報。乃至云：施不退菩薩及最後身諸大菩薩、如來。世尊，所得福報無量無邊，不可稱計，不可思議。純陀大士若受如是無量報者，是報無盡，何時當得阿耨多羅三藐三菩提？此下廣說施相。下佛答意云：如向難言純陀報無盡者，謂世間報。然業有多種，不必定受；隨人所造，愚、智等殊。今純陀大智，將此施業，唯為菩提及利眾生，云何今受人、天之報，不得菩提？況所造業及受果報，皆是垂迹。若善若惡，非現、生、後受是業報。下廣說業有定、不定，愚智輕重。一切聖人為壞定業，得輕報故；不定之業，無果報等。則報無盡者，是約世間。今疏為順悉離貧窮，故引世間受報無盡耳，非取彼經師子吼菩薩之難意。
爾時淨喜境界身眾神承佛威力，普觀一切身眾神眾，而說頌言：
復次妙色那羅延執金剛神得見如來示現無邊色相身解脫門，日輪速疾幢執金剛神得佛身一一毛如日輪現種種光明雲解脫門，須彌華光執金剛神得化現無量身大神變解脫門，清淨雲音執金剛神得無邊隨類音解脫門，妙臂天主執金剛神得現為一切世間主開悟眾生解脫門，可愛樂光明執金剛神得普開示一切佛法差別門咸盡無遺解脫門，大樹雷音執金剛神得以可愛樂莊嚴具攝一切樹神解脫門，師子王光明執金剛神得如來廣大福莊嚴聚皆具足明了解脫門，密燄吉祥目執金剛神得普觀察險惡眾生心為現威嚴身解脫門，蓮華摩尼髻執金剛神得普雨一切菩薩莊嚴具摩尼髻解脫門。
疏：第十九、執金剛神，長行十法：一、見如來身普現非別，豈唯凡現之處即無邊相？亦隨一一色相，皆無有邊。二、三、四可知。但第五神，初卷中名諸根美妙，今但云妙臂，文、義俱闕。又加天主，以現為世主故。六、法海深奧，槃節差別。巧說令現，無有遺餘。七、約神，且說寶飾為嚴，巧攝己眾；約佛方便，相好為嚴，無不攝也。八、因深，故大福為能嚴；果勝，故德相皆明足。九、惡謂十惡。險者，惡之因也，能陷自、他及險道故。十、若以現文，則摩尼髻是所雨；若以義取，此神名摩尼髻。亦得髻是能雨，一切菩薩嚴具是所雨，表菩薩智光圓滿故。
爾時妙色那羅延執金剛神承佛威力，普觀一切執金剛神眾，而說頌言：
疏：偈中第六云漩澓者，水之漩流洄澓之處：一、甚深故，二、迴轉故，三、難渡故。法海漩澓亦然：一、唯佛能究故。二、真、妄相循，難窮初後故。三、聞空謂空，則沈於漩澓；聞有謂有等，皆類此知。故云一切差別義也。餘並可知。上來異生眾竟。
鈔：疏真、妄相循，難窮初後故者，若言先妄後真，真則有始；若謂先真後妄，妄由何生？若妄依真起，真亦非真；若妄體即真，則妄亦無始。為破始起，立無始言。始既不存，終從何立？無終無始，豈有中間？故中論云：大聖之所說本際不可得生死無有始亦復無有終若無有始終中當云何有是故於此中先後共亦無。真、妄兩亡，方說真、妄。真、妄交徹，無定始終。
疏聞空謂空，則沈於漩澓者，大分深義，所謂空也。以空為空，雖深而沈矣。餘三句亦然。不取空相，則無所沈。何以故？空相不可得故。若復見有空諸佛所不化故。空即有故，有等亦然。
復次普賢菩薩摩訶薩入不思議解脫門方便海，入如來功德海。
疏五經。：自下第二、同生眾，文分為三：初明普賢菩薩得一切法門，次十普菩薩各得一門，後十異名菩薩各一法門。此三各有長行及頌。就初普賢，長行中二：初、總標所入，二、別顯十門。今初，二句先指陳法體，次辨法功能。
今初，言不思議者，謂數過圖度，理絕言思故。言方便海者，謂不動真而成事，巧以因門契果，故云方便。後入如來下，辨法功能，謂證入因圓，趣入果海故。然前後但明以別入總，故各得一解脫門，猶如百川，一一入海。今明以總入總，如海入海，故得難思解脫門。復稱能入為方便海，以普賢是同、異二眾之上首故。
鈔：自下第二、同生眾，疏謂不動真而成事者，即事、理無礙為方便，如涉有不迷於空；次巧以因門契果者，即事事無礙之方便，因、果交徹故。
所謂：有解脫門名嚴淨一切佛國土調伏眾生令究竟出離，有解脫門名普詣一切如來所修具足功德境界，有解脫門名安立一切菩薩地諸大願海，有解脫門名普現法界微塵數無量身，有解脫門名演說徧一切國土不可思議數差別名，有解脫門名一切微塵中悉現無邊諸菩薩神通境界，有解脫門名一念中現三世劫成壞事，有解脫門名示現一切菩薩諸根海各入自境界，有解脫門名能以神通力化現種種身徧無邊法界，有解脫門名顯示一切菩薩修行法次第門入一切智廣大方便。
疏：二、所謂下，別顯十門，以彰無盡：一、嚴土調生，謂隨所化眾生取佛土故。一切佛土者，豎通四土，橫該法界。橫、豎相融，故一塵、一剎皆廣大嚴淨，故云一切。演最妙法，故令所調究竟出離。二、佛徧塵道，詣彼修德，乃了彼境。三、通辨安立菩薩六種功德：一、位，二、願，餘四在偈。四、身普應機，演所證法。五、國土不同，所敬各異，故隨宜立稱，成益不空，如名號品。六、塵中現身，說菩薩行境。七、以時隨法融，令三世劫及劫中成壞，一念中現，無所障礙。然事通能、所，能成、壞事，謂火、水及風；所成、壞事，天、地萬像。八、菩薩根海雖繁廣多類，但能入自所知境界，豈能測量佛無邊法？則顯前來眾海未測佛德。普賢能知此理。九、明如來身，體同虛空，用周法界。第十、攝因成果，故云一切菩薩行入一切智也。妙音宣此，故云顯示。此亦別釋標中第二句。
鈔：疏豎通四土等者，並如世界成就品。略言豎者，即於一處有四土故。以法性之土為三土體，故本徧常；自受用土量周法界，一如法性；他受用土及變化土不離上二，猶如物影不離空及日光，而他受用及變化土隨心異見，亦如兩影互相涉入。故一塵中則有四土。橫徧法界，即十方一切差別國土。橫、豎相融者，以豎融橫，則一塵之中有十方國土；以橫融豎，則一塵四土常徧十方。結成，可知。
爾時普賢菩薩摩訶薩以自功德，復承如來威神之力，普觀一切眾會海已，即說頌言：
疏：頌中次第，如前十門。第一偈前半嚴淨佛國；後半調伏眾生，兼顯人、法為嚴之義。佛子有三：一者、外子，謂諸凡夫，未能紹繼佛家事故；二者、庶子，謂諸二乘，不從如來大法生故；三者、真子，謂大菩薩，從大法喜正所生故。此言清淨，意顯第三。最妙法者，揀非權、小。昔以妙法淨所化心，故所感土亦有清淨佛子來生其國，還雨妙法。二中前半明總徧別中；後半明體、用無礙，亦是總徧總中。三中四句即前四義：一、修十勝行；二、起十方便；三、所證十如；四、正證法界，成薩婆若。地位為總，餘五為別。四中前半普現身，後半演所證。次四偈可知。九中初句智身，次句智身等法身，後二句化用等法身之周徧。略舉正覺，實通一切，故上云種種。十中三句攝因，後句成果。
鈔：疏前半明總徧別中者，然能徧、所徧不離依、正。依、正各二：一、總，二、別。全佛身為正之總，一毛孔等為正之別；一佛國土為依之總，一微塵等為依之別。今以前半佛徧塵中，故云總徧別中。言體、用無礙者，上句是體，無去、來故；下句是用，現諸土故。亦是總徧總者，身徧國故。餘可思之。
疏：第二、十普菩薩各得一門。第一菩薩，前列名中無，以前與普賢共為十普。今普賢別說，故加為十，以表圓足。然偈文具十，長行中第七菩薩及法門俱脫，又脫第八菩薩法門及第九菩薩名。至文當知。十中第一嚴處說法，皆名為嚴。
疏：二、塵塵皆成正覺，已為無盡，方是正覺一門。有如是等無量成正覺門，如出現品辨。隨所成正覺門，調生亦爾，故云成熟不思議眾生界。
疏：三、修行福海，嚴出剎海。
疏：四、以深妙智觀難思境，故多處不迷，多劫不厭。
疏：五、如一逝多林會頓現一切淨土，會會皆爾，念念現殊。
疏：六、法界含攝無盡，故名為藏。觀佛法界之身，一毛即無分限。
疏：七、梵本中名普覺悅意聲菩薩得親近承事一切佛供養藏解脫門。謂佛昔行因，無佛不供；今成佛果，無眾不歸，猶如百川馳流趣海。
疏：八、準梵本，應云普清淨無盡福威光菩薩得出生一切神變廣大加持解脫門。謂徧剎充塵，劫窮來際，皆佛加持之力。
疏：九、梵本中即普寶髻華幢菩薩得普入一切世間行出生菩薩無邊行門解脫門，即今經中威光菩薩法門是。由脫第八法門及第九菩薩之名，遂令第九法門繫於第八之下，譯者之謬也。謂若無大悲，不入生死，則不能出菩薩行門；如不入海，安能得寶？此即化他成己。
鈔：疏如不入海，安能得寶，即淨名。佛道品：譬如不下巨海，則不能得無價寶珠。如是不入煩惱大海，則不能得一切智寶。
普相最勝光菩薩摩訶薩得能於無相法界中出現一切諸佛境界解脫門。
疏：十、即依體起用。
爾時淨德妙光菩薩摩訶薩承佛威力，普觀一切菩薩解脫門海已，即說頌言：
疏：頌文前已配釋，欲表菩薩法門互入，故不結法屬人。後段亦然。
復次海月光大明菩薩摩訶薩得出生菩薩諸地諸波羅蜜教化眾生及嚴淨一切佛國土方便解脫門，雲音海光離垢藏菩薩摩訶薩得念念中普入法界種種差別處解脫門，智生寶髻菩薩摩訶薩得不可思議劫於一切眾生前現清淨大功德解脫門，功德自在王淨光菩薩摩訶薩得普見十方一切菩薩初詣道場時種種莊嚴解脫門，善勇猛蓮華髻菩薩摩訶薩得隨諸眾生根解海普為顯示一切佛法解脫門，普智雲日幢菩薩摩訶薩得成就如來智永住無量劫解脫門，大精進金剛臍菩薩摩訶薩得普入一切無邊法印力解脫門，香燄光幢菩薩摩訶薩得顯示現在一切佛始修菩薩行乃至成就智慧聚解脫門，大明德深美音菩薩摩訶薩得安住毗盧遮那一切大願海解脫門，大福光智生菩薩摩訶薩得顯示如來徧法界甚深境界解脫門。
疏：第三、十異名菩薩亦各一法。長行中，一、得成菩薩四種方便：一、地位；二、度行；三、調生，即行位所作；四、嚴剎，通二利因果也。或一地一度滿，或地地諸度滿。此一為總，下九皆別。然不出上四，多顯調生。謂：二、徧轉法輪，三、普示滅惑，四、普嚴場會，五、以法隨機，六、為物永存，七、法印悟物，八、頓顯終始，九、同佛往修，十、光顯如來難思之境。以偈對釋，文並可知。
爾時海月光大明菩薩摩訶薩承佛威力，普觀一切菩薩眾莊嚴海已，即說頌言疏：唯第六偈略須開示。初句所證性淨法身。言無相者，示真如相。身即體義。在纏不染，出障非淨，凡、聖必同，故云平等。次句出纏法身也。真如出煩惱障，故云離垢；出所知障，故云光明。又塵、習雙亡，故云離垢；真智圓滿，故曰光明。淨法身者，揀於在纏。後半體用無礙身，由出纏故，應用無方。約理，即是體、用無礙；約用，則止、觀雙運。故得果，則寂照為身。即用之體，故寂；即體之用，故智。體、用既無不在，佛身何有量耶？故能普應十方。此句正顯化用。故經云：水銀和真金，能塗諸色像；智慧與法身，處處應現往，即斯義也。
鈔：疏經云：水銀和真金，能塗諸色像等者，金如法身，水銀如般若。以般若照機，真身隨感。故天台智者亦用此義以釋法華。壽量應用。
爾時如來師子之座，眾寶妙華、輪臺基陛及諸戶牖，如是一切莊嚴具中疏：自下第八、明座內眾流分。於中長分十段：一、明出處，二、顯眾類，三、列眾名，四、結眾數，五、興雲供，六、供眾海，七、敬繞佛，八、坐本方，九、歎德能，十、申偈讚。
今初，座即是總，寶等為別。如是已下，結廣從略。非獨輪等，故云一切。所以此能出者，良以座該法界，依、正混融，一一纖塵無不廣容、普徧。座所徧剎，恆在座中，故從中出，非是化也。若約法空之因及法空之座，則萬行為嚴，能生菩薩。
一一各出佛剎微塵數菩薩摩訶薩。
疏：二、一一下，顯眾類，皆菩薩故。
其名曰：海慧自在神通王菩薩摩訶薩、雷音普震菩薩摩訶薩、眾寶光明髻菩薩摩訶薩、大智日勇猛慧菩薩摩訶薩、不思議功德寶智印菩薩摩訶薩、百目蓮華髻菩薩摩訶薩、金燄圓滿光菩薩摩訶薩、法界普音菩薩摩訶薩、雲音淨月菩薩摩訶薩、善勇猛光明幢菩薩摩訶薩疏：三、其名下，列眾名。出處既多，名亦多種，略舉上首十名耳，即如次十方。
如是等而為上首。有眾多佛剎微塵數同時出現。
疏：四、如是等下，結眾數。嚴具非一，故有眾多剎塵。
此諸菩薩各興種種供養雲，所謂：一切摩尼寶華雲、一切蓮華妙香雲、一切寶圓滿光雲、無邊境界香燄雲、日藏摩尼輪光明雲、一切悅意樂音雲、無邊色相一切寶燈光燄雲、眾寶樹枝華果雲、無盡寶清淨光明摩尼王雲、一切莊嚴具摩尼王雲如是等諸供養雲有佛世界微塵數。
疏：五、此諸菩薩下，興供雲。
彼諸菩薩一一皆興如是供養雲，雨於一切道場眾海，相續不絕。
疏：六、彼諸下，供眾海。眾多菩薩各興剎塵供雲，已重疊難思，況相續不絕。而諸供具皆稱雲者，乃有多義，謂色相顯然，智攬無性；從法性空無生法起，能現、所現迥無所依；應用而來，故來無所從；用謝而去，故去無所至；而能含慈潤，霔法雨，益萬物；重重無礙，有雲像焉。上下諸文，雲義皆爾。
現是雲已，右繞世尊，經無量百千匝。
疏：七、現是雲已下，明敬繞佛。順向殷重，瞻望不足，乃至百千。
隨其方面，去佛不遠，化作無量種種寶蓮華師子之座，各於其上結跏趺坐。
疏：八、隨其下，坐本方，參而不雜也。如師子子亦師子，故菩薩座亦名師子。自化自坐者，自心智現，還自安處故。諸佛、菩薩坐多跏趺者，為物軌故。智論引偈云：若結跏趺坐身安入三昧等。
鈔：疏若結跏趺坐身安入三昧等者，等取餘偈云：威德人敬仰如日照天下除睡懶覆心身輕不疲倚覺悟亦輕便安坐如龍蟠見畫跏趺坐魔王亦驚怖何況入道人安坐不傾動，即第八論。
是諸菩薩所行清淨，廣大如海，
疏：九、是諸菩薩下，歎其德能者，有十二句：初總，
得智慧光照普門法，隨順諸佛所行無礙，能入一切辯才法海；
疏：餘別。別顯一一各是一種清淨廣大，略束為三：初三明三業清淨廣大：一、智證普法，二、身隨佛行，三、語入辯海。中一義求，亦通三業。
得不思議解脫法門，住於如來普門之地，已得一切陀羅尼門，悉能容受一切法海；
疏：次三明得法清淨廣大：一、獲自分解脫，二、住勝進果位，三、徧具諸持。普門地言，即同經初已踐如來普光明地。
善住三世平等智地，已得深信廣大喜樂。
疏：後五福、智清淨廣大：初二正明，後三重顯。今初中，一、智安理、事，故云善住；二、福無不修，故生信喜。
疏：然三世平等，經初已明。今更略示，謂依生及佛善住平等。
鈔：疏然三世平等下，重釋善住三世平等智地，文中三：初、指前標舉；
疏：且依佛說，佛佛平等，法身、智身無增、減故。
鈔：二、且依下，別明義相；三、如是解者下，結釋善住智地之言。二中即正釋三世平等。於中三：初、唯約佛，如問明品：十方諸如來同共一法身等。
疏：若依眾生，生生平等，煩惱、業、苦、有支皆等。
鈔：二、唯約生，六道雖差，皆三雜染。
疏：若生、佛相望者，凡夫現在，等佛過去；進修得果，等佛現在；成佛究竟，等佛常住。此約三世互望：煩惱，佛則本有今無，眾生則本無今有；菩提，則眾生本有今無，諸佛則本無今有。約迷、悟異，則說本、今。涅槃之性非三世攝，故知三世有法無有是處。
鈔：三、若生、佛相望下，生、佛對說平等之義。於中二：先異時平等，後同時平等。前中，先總言等；後此約三世下，別示義相，便引涅槃四出偈釋。今先敘彼經，後方釋疏。
言四出偈者，四處出故。亦名四住。一即第十經中出，二即十七經，三即二十七經，四即二十八經。
初段即如來性品、南經第九菩薩品：文殊師利白佛言：世尊！今此純陀猶有疑心。佛徵文殊，文殊師利言：純陀心疑如來常住，以得知見佛性力故。若見佛性而為常者，本未見時，應是無常。若本無常，後亦應爾。何以故？如世間物，本無今有，已有還無，如是等物，悉是無常。以是義故，諸佛、菩薩、聲聞、緣覺無有差別。爾時世尊即說偈言：本有今無本無今有三世有法無有是處。善男子！以是義故，諸佛、菩薩、聲聞、緣覺亦有差別，亦無差別。文殊師利讚言：善哉，誠如聖教！我今始解諸佛、菩薩、聲聞、緣覺亦有差別，亦無差別。佛更不說，迦葉便請佛說，如來便為引長者毂牛之喻，以況佛性乳色皆一，如性無異。上第一出竟。
第二出即第十七經梵行品、南經十五，因為迦葉說無所得竟，迦葉領解，更欲請問無所得義，舉佛先說本有今無偈問。如來為答云：本有者，我昔本有無量煩惱，以煩惱故，現在無有大般涅槃。言本無者，本無般若波羅蜜，以無般若波羅蜜，故現在具有諸煩惱結。半。若有沙門，若婆羅門，若天，若魔，若梵，若人說言如來去、來、現在有煩惱者，無有是處。半。下略。經意有二：一、明本有父母之身，無金剛身；本無三十二相，具有四百四病。二、云：本有無常、無我等，今無無上菩提；本無見佛性，今有無常等。總有八段，大意多同，皆明本有有世間妄因、今無無出世真德、本無無出世因、今有有世間妄法。結云：我或知言不知，有相言無相，隨宜化物耳。上即第二出竟。
第三出即二十七經、南經二十五師子吼品：因說一切眾生定得菩提，是故我說一切眾生定有佛性。一切眾生真實未有三十二相、八十種好，以是義故，我說偈云：本有今無等。善男子！有者，凡有三種：一、未來有，二、現在有，三、過去有。一切眾生未來當有無上菩提，是名佛性；一切眾生現在，悉有煩惱，是故現在無有三十二相、八十種好；一切眾生過去之世有斷煩惱，是故現在得見佛性。以是義故，我常宣說一切眾生，悉有佛性，乃至一闡提亦有佛性，未來有故。如有乳者，問言有酥。上即第三出竟。
第四出即二十八經、南經二十六：因明食為命因，非即食為命。故說此偈：本有今無等。
五、敘古人不得論意。釋曰：上四處經，偈意大同，而用小異。諸公多於第十經中廣釋其相。遠公引十七經意釋云：上二句自立道理，下二句破他定義。釋上二句，一同第十七經；釋下二句云：此文語略，亦合云三世無法亦無是處。意云：於佛，煩惱昔有，今已斷竟，故三世有法無有是處；涅槃昔無，今已證竟，言三世無法亦無是處。於眾生，反此可知。故無一法三世定有、三世定無。此意明必互有互無。次通難意云：佛今現證，有異二乘，故非無差；彼亦當得，則亦無差別。此答文殊疑。又云：佛今已證，何得難言後亦無常？釋曰：此通純陀疑。諸公大同此意。則成此偈但是三世有、無之法，如何能通純陀之難？難意正云：由見佛性，而為常者，見既有始，後必當終，如世間物，有已還無。今明證見，何能通此？若超悟法師說答疑意，意則善成，是生公意，但是我始會之，非照今有。而其釋偈亦多同遠公，將偈答難亦不順理。薦福即用本有今無論意，出二種疑。釋偈下半亦同遠公，不得論意，故非盡理。
六、正會論意。今先出論意，後出經中四出別意。今初，先定本有今無之法，謂：煩惱、業、苦是生得，名本；解脫聖性是修得，是今。釋曰：今此正順十七經本有煩惱，今無涅槃等。故論云：為二乘說，不謗大乘；若為大乘說，是謗大乘。意云：此是隨相之法，是三世有法，迷、悟之殊；是無常法，可化二乘，非是大乘涅槃真性。上定本、今之法。
次正說偈意。論云：此偈有二意：一、破邪義，二、立正義。破邪義者，依語言說；立正義者，依於義說，不依語言。然邪復有二：一者、外道，二者、小乘。上三句是邪、小所立之法，第四句總非云無有是處。
初、外道者，謂本有，同僧佉因中有果；本無，同衛世因中無果；三世有，同勒沙婆因中亦有果亦無果。皆有多過，故云無有是處。二、破小乘者，如向所說：為小乘說煩惱本有，為大乘者說過三種義。謂若煩惱本有，為真諦有？為俗諦有？若真諦有，前、後無異，煩惱不可斷；若俗諦有，俗諦無本，何名本有？言本無今有者，若本無者，後不應有。若本無法，而得有者，空應生華，諸本無法，皆應當生。若三世共有，居然不成，三世相違故。故下結云無有是處，則破小乘說三世有法無有是處。已破邪義。
所言立正義者，本有今有，過於三世，是名正義。本有今有者，從初發心至得涅槃，一味無異，不依生因，不依滅因。有則清淨，凡夫法不能染污，聖人法不能清淨，乃至過一切語言道及一切思惟，不可說、不可思惟，攝受因、果，非因非果。如來一體最極，攝受一切妙寶，是大涅槃超過三世，為用說涅槃功德，乃至常、樂、我、淨。復次有二種義：若本有今有，則是常見；若過三世，則是斷見。若二義相待，成離斷、常，是中道義。如是俗諦、真諦相待，故有十二因緣真實。何以故？離二邊，是真十二因緣。若能善解，則見如來現在於世。釋曰：此後一段復融性、相，令其無礙。餘廣如論。
已知論意，今將論釋經之疑。論云：純陀有二因緣，故疑：一、見同相，不見異相，故生疑；二、見異相，不見同相，故生疑。皆是權為物疑。然若別配，初疑即經中純陀疑，後疑即文殊疑。然此二疑，文即影略，實則二人俱有此疑，故論云：純陀有二種疑。今初，云何見同？謂純陀將本無今有疑同本有今無。疑云：佛本不見佛性，後見佛性，而得常住，豈非本無今有？本無今有即是生法，生法必滅，故是無常。即與世同，故云見同。云何不見異？不見如來契無三世，異於凡、小，故今舉異。答云：約緣始會，似本無今有。涅槃之性不屬三世，智契此性，同性是常。何得難言有始必有終，是無常耶？純陀疑心自茲遣矣。
若通文殊疑者，文殊見異不見同，故疑。謂見三乘迷、悟差別，今同二乘無常盡滅，即無差別。此名見異生疑。云何不見同？不見同無三世。故今答云：契無三世。一得永常，何得同於二乘無常？無三世性，則無差別；會與不會，則有差別。上根一聞，二疑頓遣；中、下未悟，迦葉起悲。梵行品中因無得問，佛舉八段，八段之中皆悉結云三世有者，無有是處。斯無得矣。
二十七經因說一切眾生定得菩提，是當有義。是故說言有三種有：一、未來有，二、過去有，三、現在有。明此三有亦約迷、悟。佛性、菩提豈屬三世？二十八經食為命因，非即是命，如佛性為因，非即是佛，亦是三世因緣之法，隨相而說。若隨相取，亦無是處。釋曰：上來判釋四出之偈，理無不盡；次當解釋今疏用意。按十七經本有、今有，皆約於妄故；本無、今無，並約於真故。故云：我本有煩惱，今無涅槃；本無般若，今有煩惱。所以爾者，約佛昔因故。及二十七經則云：眾生過去有斷煩惱因緣。今見佛性，則是真法本無今有。故純陀生疑，正約世尊因見佛性本無今有為難。是知若真若妄，皆通本有今無本無今有。故疏取經意及彼論意。故約生、佛相望，真、妄並說。又十七經約佛昔說故，即以佛昔時為本，亦以昔時為今。例於眾生，則以今時為本，亦以今時為今，如佛昔有煩惱無異。又十七經後之二段，約佛身上亦說本、今，皆是影略。
後釋疏。今疏取意，則以昔為本，現在為今。言煩惱，佛則本有今無者，以佛昔為凡夫，則有煩惱；今成正覺，故無煩惱。言眾生則本無今有者，約性淨故，本無煩惱；約客塵故，今有煩惱。
疏菩提，則眾生本有今無者，亦約性淨，菩提本有；今為客塵之所覆故，迷真起妄，無有證得圓淨菩提，故云今無耳。言諸佛則本無今有者，約圓淨菩提昔未修成，故云本無；今已修得，故云今有。上來已顯彼偈上半。
疏約迷、悟異下，釋偈下半。然準論意，三句皆相，第四一句拂去上三，方為真性。今疏以第三句總牒三世，第四句遣之，故云下半顯性。取文小異，全是論意。云何約迷、悟異等？謂迷時有妄，非是無真；悟時見性，性非今有。故生公云：但是我始會之，非照今有；照不在今，即是莫先為大。既云大矣，所以稱常。是知迷、悟雖異，涅槃之性三世不遷，湛然常住，會即符契，同彼性常。如始覺同本，無復始、本之異，何得難言有始必終？則純陀之難遣矣。
疏：若以性淨而說，則佛與眾生現今平等，而不妨迷、悟之殊。是故三乘亦有差別，亦無差別。眾生寂滅，即是法身；法身隨緣，即是眾生故。寂滅非無之眾生，恆不異真而成立；隨緣非有之法身，恆不異事而顯現。是故染、淨三世一切諸法無不平等，況稱性互收！
鈔：疏若以性淨下，第二、約同時平等。正是前偈下半之意，以離三世性故。現今平等，而不妨迷、悟之殊者，即是論主末後融其性、相，令離斷、常。若相外有性，性為斷滅，相是定常，故離迷、悟無別真性。因乖常，故有三界無常；因解無常之實性，故成常智。二理不偏，照與之符，猶懸鏡高堂，萬像斯鑑。經引二鳥，意在此也。是故三乘亦有差別，亦無差別，即是涅槃文殊領解，性無二故，故無差別；迷、悟淺深，故有差別。則文殊之疑遣矣。文殊之疑既遣，迦葉之疑亦亡。餘如上論。
眾生寂滅，即是法身下，示於亦有差別，亦無差別之相。言眾生寂滅，即是法身者，生不異佛；法身隨緣，名曰眾生者，佛不異生。則無差別矣。次言寂滅非無之眾生，恆不異真而成立下，一對明無差、不礙差。寂滅，故無差；非無眾生，故不礙差。恆不異真，成上寂滅；而成立言，成上非無之眾生。隨緣非有之法身，恆不異事而顯現者，隨緣，故佛不異生；非有之法身，則不礙異生；恆不異事，成上隨緣；而顯現言，成上非有之法身。從是故染、淨下，總以融結。疏況稱性互收者，上但事理無礙，已是難思，餘經容有；此則事事無礙，唯華嚴意。
疏：如是解者，名為善住一切智地。如地能生，終歸於地；萬法依於佛智，究竟還至一切智也。
鈔：如是下，結釋，可知。此上一義乃似旁來，涅槃玄旨於是乎見也。
無邊福聚，極善清淨；虛空法界，靡不觀察；十方世界一切國土所有佛興，咸勤供養。
疏：後三重顯中，一、淨前福障，故令諸福無邊清淨；二、成上智慧，由觀法界虛空；三、近勝緣，故成前二。
爾時海慧自在神通王菩薩摩訶薩承佛威力，普觀一切道場眾海，即說頌言：
疏：十、爾時下，說偈讚佛中十菩薩各別說偈，即為十段。
疏：就初海慧頌中歎佛身座，初五歎佛身具德：一、讚智慧，二、讚功德，三、讚神通，四、讚因深，五、讚果勝；後五歎所坐嚴麗。此眾既從座現，故多歎座。文並可知。
爾時雷音普震菩薩摩訶薩承佛威力，普觀一切道場眾海，即說頌言疏：第二、雷音菩薩十頌歎座及地，文分三別：初四直歎座，可知。次三歎於場地，即轉顯座嚴。於中，初一總顯因深德廣，故嚴事難思；金剛下，別顯；末後一句結瑩寶座。後三偈歎地上之嚴。於中，前二地神興供嚴，後一佛力展轉嚴。
爾時眾寶光明髻菩薩摩訶薩承佛威力，普觀一切道場眾海，即說頌言：
疏：第三、眾寶光髻菩薩讚中獨讚場地殊異德。十頌分二：前五德用圓備，後五法化流通。言如佛座上所應演者，九會五周之文，一化隨宜之說，已具演於場地之中。
鈔：疏九會五周之文等者，指此上一經。一化隨宜，則始從鹿苑，終至雙林。一乘、三乘，場地頓演，何況如來之言說耶！
爾時大智日勇猛慧菩薩摩訶薩承佛威力，普觀一切道場眾海，即說頌言：
疏：第四、大智日頌歎佛所處宮殿。十頌分二：初一總明，次段讚處彰人。故此偈標人顯處。凝者，嚴整之貌；睟者，視也。謂肅然而視。
疏：後九別明。於中二：前四明宮殿體攝眾德，即廣其前半；後五明妙用自在，即廣其後半。今初初一宮殿雖耀，佛坐增明，即廣前炳然照耀宮殿中也。次二頌略辨七嚴，結以智海，廣上凝睟處法堂也。謂內持寶柱，簷垂金鈴，外列門階，上羅華帳，寶樹交映，寶瓔周垂，為七嚴也。闥，小門也。洞，達也。如雲布者，重重無量，次次相承也。上云凝睟，則目視不瞬。特由內無識浪，故云智海湛然。次一頌羅以寶網，列以香幢，布以燄明，覆以嚴具。結云超世，即廣上世尊處法堂也。光如雲布者，若彩雲向日，上下齊明也。後五中，一、羅身雲以調生，正顯前文現十方土；二、寶樹現三世之嚴；三、略舉多嚴；四、即上諸嚴卷攝多嚴，重重佛坐；五、結歎無盡，主、伴雲會。
爾時不思議功德寶智印菩薩摩訶薩承佛威力，普觀一切道場眾海，即說頌言：
疏：第五、不思議菩薩通讚場、樹自在德。十頌分二：初一總顯，謂宿因願力，深廣難思；神通現緣，生果嚴淨。
疏：後九別顯，分三：初、五歎樹具德嚴場。於中，初二身幹森聳，次二枝、葉蔭映，後一華、果芬輝。二、有一偈歎場地蓮網，謂蓮華布地，則下轉光輪；寶網羅空，則雲間響發。三、有三偈歎樹自在：初一收入，後二出生。
爾時百目蓮華髻菩薩摩訶薩承佛威力，普觀一切道場眾海，即說頌言：
疏：第六、百目菩薩頌中雙歎場、樹備德自在，法化宣流。前九偈各一門，後一結嚴周徧。並顯，可知。
疏：第七、金燄頌歎佛十力功德。一頌一力，下諸經文屢明十力是佛不共之德，佛佛等有，菩薩緣此發心。梵行品云：復應修習，一一力中有無量義，悉應咨問。故不可不知。
鈔：第七、金燄菩薩中十力章，疏下諸經文屢明十力下，疏文分三：初、立章所由；二、然大般若下，廣指他釋；三、今略以下，開章釋文。今初即七門中初門。恐言當宗貴其名相，故總出斯意，文有五意：一、經文多故，解斯一節，餘處例然。二、是不共德。三、佛佛等有。此二是瑜伽二門。四、菩薩緣此發心，即十住品。不識十力，如何發心？五、梵行令觀。不了十力，非真梵行。
疏：然大般若五十三、顯揚第四、對法第十四廣辨。
疏：今略以七門分別：一、立意，二、釋名，三、自性，四、作業，五、次第，六、差別，七、釋文。然了其名，則知作業；對文料揀，差別易見。故將作業、差別并釋別名，並於釋文中顯。
今初、立意者，智論意云：顯佛大人有真實力，令外道心伏，二乘希向，菩薩倣之，能成辦大事，終獲其果，故須辨之。如來唯一諸法實相智力，此力有十種用，故說為十，謂於十境，皆委悉正知故。由時、品類、相續分別，有無量力。度人因緣，故但說十，足辦其事，謂：以初力知可度、不可度，次業力知有障、無障，以定力知味著、不味著，以根力知智多、少，以欲力知所樂，以性力知深心所趣，以至處力籌量眾生解脫門，以宿命力分別先所從來，以生死力分別生處好、醜，以漏盡力知眾生得涅槃。佛以此十度生審諦，故但說十。
鈔：疏今初、立意者，疏文有四：一、總顯立意，智論即二十七；二、如來唯一下，成十所以；三、由時下，成多所以；四、度人因緣下，說十之由。三中即瑜伽中分別門。然瑜伽亦說七門，與此小異。一、自性，二、分別，三、不共，四、平等，五、作業，六、次第，七、差別。前有二門，今有分別。云何分別？瑜伽云：由三分別，當知無量：一、由時分分別，謂墮三世一切所知，隨悟入故；二、由品類分別，一切有為自相、共相、一切行相，隨悟入故；三、由相續分別，謂諸有情各各差別一切相續、一切事義，隨悟入故。四、說十之由，可思。
疏：第二、釋名，初總，後別。今初總名力者，能摧怨敵義，不可屈伏義，故說名力。瑜伽云：與一切種，饒益一切有情功能具相應故，畢竟勝伏一切魔怨大威力故，說名為力。對法云：善除眾魔，善記問論，故十名力。十者，是數，帶數釋也。別名，至文當釋。
鈔：二、釋名中瑜伽即四十九。
疏：三、自性者，瑜伽五十七云：佛具知根，慧根為體。對法論云：若定若慧及彼相應諸心、心所為性。菩薩地總以五根為性。統其文義，應具六種：一、最勝體故。決擇分中慧根為性。二、引生體。對法兼定。三、剋實體。菩薩地云：五根為性，由慧勝故。且說十力，慧為自性，所以但言處、非處等智力，不言信、進等力。四、相應體。對法兼取相應心法四蘊為性。五、眷屬體。五蘊為體，定共、道共無漏色等助為體故。此雖無文，理必應爾，遮犯戒垢，助摧怨故。六、依此經融一切法，以為其性，無礙法界理應爾故。
鈔：自性中五十七即決擇分。
疏：四、作業者，即是辨相，至文當顯。
疏：五、次第者，諸文或有前卻，各有所由。此文所列次第與十住全同，淨行品則界在解前；梵行品禪定解脫當其第三，宿命居天眼之後，餘同此次；瑜伽四十九及智論二十七亦禪居第三，餘同此次。且依論明次第者，智論云：初力為總，餘九為別。於初力中分別有九故，初一力通知萬法，下九展轉開之。謂初令知因緣果報，故起業力。次業、煩惱故縛，淨禪定解脫故解，令去縛就解。次根有利、鈍。鈍者為有造業，利者為不生，故集業。由善、惡二欲成上、下根。此二種欲由二種性，以有種種性因緣，故行二種道，謂善道、惡道。次知其過去，審彼未來。次以方便壞其因緣果報相續，故說漏盡。瑜伽有多門次第，廣如第五十說。上來依論次第，而今禪居第七者，二論、梵行為對自業有離欲、不離欲，故禪居第三；此經十住為對徧趣行有清淨、不清淨，故居第七。若習欲成性，即界居欲後；若由性起欲，則界居欲前。若執常者，先說宿住；若為執斷，先辨其天眼。餘無別理，故經、論皆定。
鈔：五、次第中分四：一、通列諸文之次；二、且依下，依論明次；三、瑜伽多門下，指廣在餘；四、上來下，會經之次。三中言多門者，論云：如來初成正覺，即頓證得十種智力，後方次第逐一現前。謂初起處非處力，觀察諸法，建立一切無倒因果。既觀察已，次起自業智力，謂有希求欲界勝果，方便為說，令離不善故。若有希求世間離欲之道，教授令趣禪定功德，故起定力。若諸有情希求出世離欲法者，為說出世之道，謂於此中先起根力，觀根勝、劣，次觀彼根為先所有意樂，次觀意樂為先所有隨眠。既知根欲及隨眠已，次令於所緣中而得趣入。次由於所緣趣入門加行，攝住心已，淨修行已，為說中道，令離斷、常，謂宿命除常，天眼除斷。次令永斷一切煩惱及諸習氣，起漏盡力。更有異門次第，恐繁不引。
疏：六、差別者，謂：此十力展轉相望，亦有差別，亦無差別。至文當明。
疏：七、釋文。然此經宗異義，皆融攝故。一一力中具攝十力，乃至包盡法界。是以宿命乃云智包三世，天眼則見盡法界。非唯見盡，佛眼如空，即是法界；非唯智包，亦能毛孔頓現業力，即觀法性。豈唯但是有為？約門有殊，故他宗不壞。
鈔：疏七、釋文中，疏文有三：初、總辨宗意；
爾時金燄圓滿光菩薩摩訶薩承佛威力，普觀一切道場眾海，即說頌言：
疏：第一偈即處、非處智力，謂善因樂果，斯有是處；善因苦果，無有是處。惡因苦果等，例上，可知。處者，建立義，依義，起義。能建立果，與果為依，能起果法，故立處名。於此正知，故名智力。其作業者，即如實知因之與果，及能降伏無因、惡因種種諍論。既徧知已，可度者度，不可度者為作因緣。文中，上半往因，下半顯智力。於諸境界正解明了，即辨此力通知一切法也。
鈔：二、第一偈下，正釋；三、然上十力下，重以諸門料揀。二中一一文內，皆分為二：先名義，後釋文。名義中或二或三，至文當知。今第一力中有三：一、釋名，即因、果相當，名之為處；若不相當，名為非處。二、其作業者下，即作業。
疏：第二偈即過、未、現在業報智力。瑜伽名自業智力。今言一切業者，謂於三世中善等三業及順現等，皆名自業。於自所作受用果業，如實知故。與初何別？若正了知所造善等業感愛等果，此由初力；若了能造善、惡等業感愛等果，是自業力。文中，上半往因，下半現果。
鈔：第二偈業力中，初釋名；與初何別下，次辨差別也。初力約所造，自業約能造。此猶未了。云何能、所？謂以人望業，已殺等竟，此殺等業必招於果，名為所造；此人若行於殺，必墮地獄，此名能造。即上自業，各隨善、惡而感果，故即是作業。
疏：第三偈即根勝劣智力，謂：信等五根，此軟、中、上名為勝劣。於此正知及能於彼如應如宜為說正法，即是作業。偈中三句往因，一句今果。
鈔：第三偈根力中，先、釋名；及能於彼下，二、明作業。其於此正知，向上釋智力字，向下釋能作業。下皆準之。
疏：四、即種種解智力，亦名勝解，謂：若從他起信以為其先，或觀諸法以為其先，成軟、中、上愛樂，名種種勝解。亦名為欲。欲謂信喜好樂，如或貪財利，或好名聞，好定，好慧，種種不同。如來正知，令捨不淨，增長於淨。此與前根何異？根約宿成，智有多少；解約現起，好樂不同。論云：若照諸根為先，彼彼法中種種意樂，是根智力；若正分別意樂差別，是解智力。在文，可見。
鈔：第四勝解智中，初、釋名；二、令捨下，作業；此與前根下，三、辨差別。此有二解：一、約宿、現起別故。智論云：以二種欲作上、下根因緣。故十地論中別歎根欲。如有根無欲，能解不樂；有欲無根，雖聞不解。二、論云下，即瑜伽揀。依根起樂，即是根力；正分別欲樂，即名解力。
疏：五、即種種界智力界即性也，謂：或一、二、三、四、五乘性等，或貪、瞋、癡等分行等，乃至八萬四千行，名種種性。性即種子，解即現行。故智論云：性名積集相。又九十云：性內欲外，用性作業，必受果報；欲或不爾。瑜伽云：若照勝解所起相似種子，此由解力；若照即彼種子差別，由界智力。若習欲成性，復云何別？欲唯大地一數，性通諸數，即寬、狹不同也。智論云：習欲成性。性名深心事，欲名隨緣起。若性即種子，與根何異？根唯信等優、劣，性通善、惡不同。以信等望果寬長，能生人、天、三乘聖道，為道之根。三善根但是翻對。不望果義，尚不名根，況性通於惡，豈得同耶？偈云悉能顯現毛孔中者，謂非唯佛智如空，包納眾生之性，毛孔內空，亦現眾生之界耳。
鈔：第五界力中，先、釋名體；二、性即種子下，辨差別。於中二：先正釋，後解妨。今初，先引智論，於義可知；後引瑜伽。應有問言：勝解力中亦知彼解當成此種，與此界性有何別耶？故疏答云：照解起種，即是解力；但照種子，即是界力。然智度論則明種、現內外之殊；瑜伽則解兼種、現，性唯種子。
疏若習欲成性下，二、解妨。此對智論。若依性起欲，義如前說；若習欲成性，則欲前性後。復云何別，故以寬、狹通之，則欲狹性寬。言欲唯大地一數者，此即俱舍頌通大地十法，云：受想思觸欲慧念與作意勝解三摩地徧於一切心。今即十中第五欲也。言性通諸數者，既有貪等八萬四千心所，則廣。數即心所。次引智論，帖成正義。
疏若性即種子下，對根辨異。於中有二：先約寬、狹正通；後以信等望果下，通於前伏難。難云：性既寬通，何不名根？答云：特由寬故，不得名根。以信等望果，三乘聖道有勝用增上，可得名根。性無此能，安得名根？上正顯竟。後三善根下，舉況以成。三善根是善，尚不得名根，性兼貪、瞋等，何可得名根？言三善根者，但是翻三不善根立三善根名。不同信等體、相昭著，故不立為根，且依一義。若根通二十二根，則所望不同耳。根約勝用增上，性約不改。
疏謂非唯佛智如空等者，此有二種超勝之相：尋常界力，但以佛智能知，能、所不同。今云佛智平等如虛空，則眾生之界皆是如來智中之物。此為一勝。二者、智能包納，猶是智類。今毛孔頓現，則細色能收，良以色性、智性融無礙故。以性融相為華嚴宗之界力也。
疏：六、即一切至處道智力。論名徧趣行智力。徧即一切，趣即至也，行即道也。謂諸眾生種種所行，若出離行、不出離行，各能至果。如行有漏行，生五道中；行無漏行，至涅槃果。名徧趣行。若知如是種類行迹趣入，此由界智；若知即彼行迹一切品類，如是行迹能令雜染，如是行迹能令清淨，此由徧趣智力。初力處對非處，此中但明至處。又初力指因為得果之處，此約果是酬因之處，故不同也。經中初句總標，次一念即能知迅速，下十二字所知時、處，後一句委悉開示。
鈔：第六至一切處道力中，先釋名體。若出離行、不出離行者，標也。如行有漏下，別顯。瑜伽又云：如貪行者修不淨觀等，名徧趣行。又趣一切五趣之門，或諸外道沙門、婆羅門，各各異見品類諸行，或此世、他世無罪趣行，名徧趣行。名下之事即為作業。若知如是下，次辨差別。先對界辨異。意云：從性起行，即屬性攝；但觀其行，即屬趣行。次初力下，對初力辨異，有二義，可知。然對他辨自，自亦作業。
疏：七、即禪定解脫三昧智力。淨行品中加於染、淨，通漏、無漏故。佛皆善知及知依此所得諸果，故名智力。此與自業智力何別？若了諸有能修諸定，即彼能入而非所餘，名自業力；若了即依如是靜慮等定，現三神變，無倒教授所化有情，此由靜慮智力。偈中上半所知，下半善用。言佛為示現者，示其諸定現三神變，令有情喜；使滌煩惱，即令去染，而得清淨。
鈔：第七偈禪定力，初、釋名。瑜伽名為靜慮解脫等持等至智力。佛皆善知下，結成智力，即為作業。此與下，二、辨差別。此中有問云：自業有三：一、罪，二、福，三、不動。不動業即是禪定，與此何別？亦應答言：業通定、散，今唯約定，居然不同。今疏所通是瑜伽意。若唯知定體，即是自業；知定體、用，便是禪力。
疏：八、即宿住隨念智力，謂過去境本生、本事住宿世故，名為宿住。於此宿住而起隨念，念俱行智，名宿住智力。瑜伽云：若知前際隨念一切趣因，是徧趣力；若知前際名、姓、苦樂等事，名宿住力。此與智論云何會釋？謂彼論云：但知宿命所經，不知諸業因緣相續，但名為通，凡夫亦得；若兼知業因緣相續，則名為明，二乘能得。若知上二無量無邊，則名為力。斯則力亦知因矣。故應通云：若但知因，是徧趣力；若雙知者，即宿住力。瑜伽為對徧趣之因，故但云果耳。文中初句標能念智包三世者，三世全在佛智之中，況於隨念不知三世！從門別故，但云宿住。剎那悉現，即包、現之時極促；現毛孔中即能現之處至微。第三句即所現、所念之事廣。第四句結歸智力，非唯能念，亦能現也。
鈔：第八偈宿住力中，初、釋名，兼顯作業；二、瑜伽下，辨差別也。謂有問言：宿住智中知彼修因，則與徧趣何異？答中有三：初、依瑜伽正答。謂唯知因，是徧趣行；兼能知果，即宿住攝。言名、姓、苦樂等事者，瑜伽知過去所有自體，有八言說句：一、如是名，二、生類，三、種姓，四、飲食，五、受苦樂，六、長時，七、久住，八、壽量邊際。今但列三，等取餘五。二、此與智論下，引智論難。三、故應通云下，疏家為答。瑜伽為對下，出瑜伽宿住無有因意。若以等字收之，於理可也。
疏：九、天眼智力。獨此從所依以立名也。若從境者，瑜伽名生死智力。謂死此生彼，墮善、惡趣，大、小、好、醜，皆能正知。知前際生死，名為宿住；要知後際，得此力名。今文乃云佛眼者，若約五眼，餘眼在佛，皆佛眼故。此非經宗。今依十眼，佛眼能見如來十力故。故此一力即攝十力。舉一為例，餘九皆然。文中初句體大；次句用廣；次句用勝，以無等故；後句結其甚深，故唯佛能演。既言普見法界，非局未來，約宗別故，於未來門普見法界也。
鈔：第九偈天眼力，初、釋名，亦即作業；二、知前際下，辨差別，可知。文中五眼、十眼，並如離世間品。
疏：十、漏盡智力。於自解脫無惑無疑，亦知眾生漏盡涅槃。於此正知，名為智力。文中，初二句所斷，諸結即現行，隨眠即種子，習氣即餘習。二乘不能盡習，亦不能盡他漏，故不名力。後半顯佛能滅。
鈔：第十偈漏盡力中，初、釋名，即為作業；二、文中下，釋文。以漏盡無濫，故不辨差別。餘習有四，謂貪、瞋、癡、慢。貪習如迦留陀夷，瞋習如身子，癡習如周利槃特，慢習如畢陵伽婆蹉。曾無有教說見、疑習氣。見有習氣，不見理故，通說或有耳。
疏：然上十力，智即是體，力即是用。然智即力，更無別性。此中宿住隨念相應智力是鄰近釋。自餘從境，皆依主釋。設天眼從所依，亦依主釋；若宿住是境，隨念相應智力亦依主釋。然此十力望於自事，各於自事中大。如水能淨，如火能燒，各有自力。若約總攝，初力為大；若約辦得，涅槃漏盡為大；若以無礙解脫而為根本，則平等平等。
鈔：疏然上十力下，第三、重以諸門料揀。於中二：先會六釋，後顯功能。前中，先、總名中但云智力，即持業釋；若云十力，即帶數釋。二、此中宿住下，會別名。宿住名鄰近者，智近於念故。言宿住亦依主者，宿住境之隨念故。二、然此十力下，辨功能，可知。十力略義，亦已釋周；更欲廣引，恐翳玄理。
爾時法界普音菩薩摩訶薩承佛威力，普觀一切道場眾會海已，即說頌言：
疏：第八、法界頌中歎佛往修十度行滿，今得果圓。十一頌分二：初一總，餘十別。今初也。佛威神力略有三類：一者、俱生力，謂風不動衣等；二者、聖威力，謂通、明等種種功德；三者、法威力，謂波羅蜜圓滿法力，令五根中無諸非淨，四支百節有無量力，故名堅固不可壞法身、常身、無邊之身。言徧十方者，即無邊身；廣大示現，謂變化身；無分別者，平等智身；大菩提行者，波羅蜜身。昔所滿足者，眾行先成；皆令見者，大果今出。
鈔：疏佛威神力者，略有三種者，即當瑜伽三十七中。彼有二類。初列三種，云：一、聖威力，二、法威力，三、俱生威力。次又云：復有五種：一、神通威力，二、法威力，三、俱生威力，四、共二乘威力，五、不共二乘威力。彼廣釋相。今疏引三，而不依彼次；及至釋文，二處參用。風不動衣等，即五中俱生。俱生有多，謂：佛、菩薩常右脇臥，如師子王，雖現安處草、葉等蓐，一脇而臥，曾無動亂；一切如來。應。正等覺雖現睡眠，而無轉側；大風卒起，不動身衣，行如牛王，步如師子等。今但云風不動衣等，等取餘事。五中望三，神通即聖威力；共與不共，但顯超勝。疏中皆含二處法威力。疏中云謂波羅蜜圓滿法力，即是語因；從令五根中下，辨其果相。彼法威力中諸度各有四相：一、斷所對治，二、資糧成就，三、饒益自、他，第四、辨果。果各不同：施，得大財寶、朋黨、眷屬；戒，生人、天；忍，臨終之時心無憂悔，生於天界；進，得愛樂殊勝士夫功業；定，得神通，生靜慮天；慧果，能離煩惱、所知二種重障。上瑜伽中多是近果，又是別明；今是究竟之果，又是總明。無諸非淨，即離繫果；百節有力，是施等果；堅固不壞，是戒度果。故普眼長者以十度因成十身果。言徧十方下，疏以經文會上果義。餘義廣如論文。
疏：二、有十頌別顯。一頌一度，皆上半往修因，下半今得果。
鈔：疏二、有十頌別顯下，疏文分二：先總釋經文；
疏：十度之義，十行、十地，一經始末，亦多辨之。須粗識其相，略啟十門：一、釋名，二、出體，三、辨相，四、建立，五、次第，六、相攝，七、修證，八、約教，九、觀心，十、釋文。今初，又二：先通名，後別稱。
今初通稱波羅蜜多者，唯識云：要七最勝之所攝受，方可建立波羅蜜多：一、安住最勝，謂要安住菩薩種性；二、依止最勝，謂要依止大菩提心；三、意樂最勝，謂要慈愍一切有情；四、事業最勝，謂要具行一切事業；五、巧便最勝，謂要無相智之所攝受；六、迴向最勝，謂要迴向無上菩提；七、清淨最勝，謂要不為二障間雜。即三時無悔。若七隨闕，非到彼岸，故此十度應各四句分別。其別稱及出體。
三、辨相，至文當釋。
鈔：後十度之義下，立章廣釋。此中立章多依唯識第九。
疏安住菩薩種性者，若依五性，則揀餘四性，唯取菩薩種性。今法性宗約習以成性，非約本有，本有平等故。故攝論中但有六種最勝，無初安住。或云菩提心攝，則知唯約習所成者。然無性引頌，亦似證有安住種性。頌云：麟角喻無有六波羅蜜多唯我最勝尊上品到彼岸。此最勝尊，義似初一。然依此釋，亦是習成，非約本有。
疏謂要無相智者，即三輪空也。故離世間品云：三輪清淨施，施者、受者及以施物，正念觀察，如虛空故。
疏六、迴向最勝，問：既言迴向菩提，何異依止？釋曰：彼有道心，未必一切迴向菩提。此乃迴向。又依止者，即行前心；今迴向者，乃行後願。
疏七、清淨最勝者，謂要不為二障間雜者，約分說耳。通說清淨，為離二障，行於六度耳。言謂三時無悔者，此乃大乘法師釋論意也。悔即煩惱，由不了故，即是所知。又即此悔心障於真智，亦所知也。
疏四句分別者，有三四句：一者、一一自望種類，而有四句。施中四者，一、是施非度，不與七勝相應施故；二、是度非施，隨喜他施具七勝故；三、亦施亦度，具七勝施故；四、非施非度，隨喜他施不與七勝共相應故。二者、不約種類次第修者，以明四句。唯施一種，但有二句。未成餘度，闕二句故，謂是度非施及非施非度。餘戒等五，得有四句。前有施度，得為是度非戒等故。謂：一、是戒非度，謂不與七勝共相應故；二、是度非戒，即前施度具七勝故；三、亦戒亦度，具七最勝而持戒故；四、非戒非度，謂前布施不具七故。忍度望戒，進度望忍，次第如戒。三、非次第修者，諸度各得具於四句。如施得望戒、忍等度，得有是度非施等句故。可以思準。此上釋度，即彼論疏明相門也。謂顯波羅蜜多相故。故此論初云：此十相者，要七最勝等。
疏：四、建立者，為十地中對治十障，證十真如，故但有十。為對六蔽，漸修佛法，漸熟有情，故但說六。六中，前三增上生道，感大財、體及眷屬故；後三決定勝道，能伏煩惱，成熟有情及佛法故。又前三饒益有情，施財，不惱，忍彼惱故；後三對治煩惱，勤修加行，永伏永滅故。又由前三故，不住涅槃；由後三故，不住生死。能為無住涅槃資糧。後唯四者，助六令滿。方便助前三，願助精進，力助靜慮，智助般若。如深密說。
鈔：疏四、建立等者，即彼第四無增減門。疏文有三：一、明十無增減，即建立十度之所以也；二、立六所以；三、重顯十義。初中為治十障者，即異生性等十無明也。至下十地具明。今略列名：一、異生性障，二、邪行障，三、暗鈍障，四、微細煩惱現行障，五、於下乘般涅槃障，六、粗相現行障，七、細相現行障，八、無相中作加行障，九、利他中不欲行障，十、於諸法中未得自在障。若準對法十二云：所知障等，皆度所治。故云為治障故。
疏為對六蔽下，第二、立六度所以。於中總有六門：一、對治六蔽門，即上一句。言六蔽者，一、慳吝蔽，二、犯戒蔽，三、瞋恚蔽，四、懈怠蔽，五、散亂蔽，六、惡慧蔽。亦有師言：離惡慧為五，成十度障。大乘法師不許此義。上來十度及與六度，皆是第四無增減門。
疏漸修佛法者，即第二、漸修佛法門故。唯識云：漸次修行諸佛法故。諸佛法者，謂十力等。攝論云：前之四度不散動因，第五一種不散動成就，第六依是如實覺知。
疏漸熟有情者，即第三、漸熟有情門也。唯識云：漸次成熟諸有情故。攝論云：由施，能攝受；由戒，能不害；由忍，雖遭苦能受；由勤，助彼所作；由定，心未定者令定；由慧，已定者令得解脫。
疏六中，前三增上生道下，第四、二道之因門。施感大財，謂多饒財寶；戒感大體，謂尊貴身；忍感眷屬，有情歸附。由富勝形及多眷屬，趣中增上名增上生道。道亦即因。言能伏煩惱者，謂修善方便故；定熟有情者，依此發通故；慧成佛法者，佛法由慧故。有此三德，名決定勝。諸菩薩道唯有此二，若闕一種，道不成故。
疏又前三種饒益有情等者，第五、利生斷惑門。故瑜伽論七十八、解深密等說：由二因緣。是故六度不增不減，即其義也。施財攝彼，戒不惱害，忍受彼惱，此三皆通有饒益故。後三言勤修加行者，瑜伽云：由精進故，雖未永斷煩惱、永害隨眠，而能勇猛修諸善品，彼諸煩惱不能傾動善品加行。故唯識云：雖未伏、滅，而能勤修治善法加行。由靜慮故，永伏煩惱；由般若故，永斷隨眠。是故疏云永伏永滅。對法十一亦有此解。
疏又由前三者故不住涅槃等者，第六、為無住涅槃因故。以前三是大悲，饒益有情故；後三是大智，斷滅諸惑故。故為無住涅槃因也。翻彼凡、小之雙住也。又復三學攝於六度，故不增、減。瑜伽四十九說：前四是戒，後二是定、慧二學故。由上七義，故立六度。此第七義，疏略不明。
疏後唯四者下，第三、重顯十義。謂有問言：六度既爾，後四云何？此答意云：四屬六攝，義隨六異。於中分二：先總明；後方便助前三下，別顯。大論七十八云：由前三種所攝有情，以諸攝事方便善巧而攝受故。意云：巧用施等以攝物也。
疏願助精進者，大論云：由正願故，能破羸劣意樂、煩惱微薄，起精進修。言力助靜慮者，深密云：若諸菩薩親近善士，聽聞正法，如理作意，為因緣故，轉劣意樂成勝意樂，亦得上界勝解，名力波羅蜜多。由此力故，於內心住有所堪能，故說力度助於定也。言智助般若者，彼經云：若諸菩薩已能聞法為緣，善修習故，能發靜慮，如是名智。由此智故，性能引發出世間慧，故說智為慧助。是以後四助於前六，令前六度修習圓滿；前六不能助於後四。
疏：五、次第者，謂由前前引發後後，及由後後持淨前前。又前前粗，後後細，易難修習次第如是。
鈔：第五、次第門，此曲有四：一、引發門，二、攝持門，三、粗細門，四、難易門。兼通結上。今初疏云謂由前前引發後後者，即初、引發門，謂由行施引發持戒，由持戒故引發於忍等。及由後下，二、攝持門者，布施本欲益他，持戒不惱於彼，彌令施淨等，故云及由後後持淨前前。三、又前前下，粗細門者，布施則粗，持戒則細；戒望於忍，戒則為粗，忍則為細等。故云前前粗，後後細。前九並為前前，從戒至智，並名後後。一一相望，故致重言。初一唯前，後一唯後，中間八度遞為前後。四、易難修習下，即難易門。亦結通上三也。上之四門，並如瑜伽、對法所辨。
疏：六、相攝者，此十，一一皆攝一切波羅蜜多，互相順故。般若論云：檀義攝於六資生無畏法等。智論云：有未莊嚴波羅蜜，即不攝者；有已莊嚴波羅蜜，即相攝者。今此經文必具攝十。若但說六，六攝後四；若開為十，第六唯攝無分別智，後四皆是後得智攝。
鈔：疏六、相攝門等者，疏文有二：先總明十互相攝，後明六、十相攝。前中文三：初、總明；次、般若論下，引證；三、會今意。二中，先引般若，後引智論。前中言資生無畏法等者，等取下半云：此中一二三是名修行住。謂施有三種：一、財，二、無畏，三者、法施。財即資生，正是檀度，故云此中一也。無畏攝二，謂尸不惱彼，忍受彼惱，皆無畏相，故云二也。法施攝三，謂進、定及慧。決定勝道，漸熟佛法，是法施相，故云三也。即十八住中修行住也。三、今此經文下，會釋今意。是圓教故，非唯要約相順相類；以理融故，法爾一攝一切行也。
疏若但說六下，第二、明六、十相攝。若六度攝十度，第六攝後四；若十度攝六度，第六但攝第六少分。有所未盡，不攝後得、加行智故。故兼後四，方攝第六。是故疏云若開為十，第六唯攝無分別智。
疏：七、修證者，五位通修，佛方究竟。十約因位，總有三名，謂：初無數劫，施等勢力尚微，被煩惱伏，但名波羅蜜多；第二劫去，勢力漸增，能伏煩惱，名近波羅蜜多；第三僧祇，勢力轉增，能畢竟伏一切煩惱，名大波羅蜜多。故上下文中屢言廣大波羅蜜也。
鈔：第七、修證中五位通修者，謂此一門亦名為位。今云修者，以五位通修，故名為修；佛方究竟，故名為證。故二十一種功德之中有波羅蜜多成滿功德。然唯識云：五位皆具，修習位中，其相最顯。通漏、無漏，廣修行故。故十地中，各一圓滿。
疏十約因位下，即分位分別，顯於三劫得名不同。初、但名波羅蜜多者，以一行中修一行故；二、名近者，一行之中修一切行故，近菩提故；三、廣大者，一切行中修一切行故，體包博故。然未入劫，同於第一；已成佛竟，同於第三。
疏：八、約教者，諸教可思。此教要須一一融攝，徹果該因。
鈔：疏八、約教，可思者，謂小乘不成波羅蜜多，無七最勝故。始教，要是菩薩種性人，方有故。又各有體性，或說俱空。終教，一一皆從真如性功德起。頓教，一一皆不可說，謂不施，不慳，不戒，不犯，不忍，不恚，不進，不怠，不定，不亂，不智，不愚等，一切皆絕。若十若六，皆悉亡言。圓教如文。
疏：九、觀心者，可以意得。
鈔：疏九、觀心，可以意得者，謂一念相應心捨，則具十度：捨而不取，為施；不為取所污，即戒；忍可非有，為忍；離身、心相，為進；寂然不動，為定；決了無生，為慧；雖空不礙智相，為方便；希齊佛果，是願，思擇不動，為力；決斷分明，為智。一念方等，十度頓圓；縱七最勝，亦在一念。可以思準。欲令行者即之於心，是故結云可以意得。
疏：十、釋文中第一偈明施度輟己惠人，名之為施，即以無貪及所起三業而為其性。此有三種，謂：財、法、無畏。上半因中大悲行施已該此三。此悲亦是七最勝中前三最勝。下半果中財能資身，無畏益心，法資法身，故得果身身最殊妙。三皆悅物，故見者必喜。亦由具七最勝，故身殊妙也。
鈔：疏十、釋文中一一偈，疏多皆有四：一、釋名，二、出體，三、辨相，四、釋文。唯識併在一處，出體云：謂施以無貪及所起三業為性，戒以受學菩薩戒時三業為性，忍以無瞋、精進、審慧及彼所起三業為性，精進以勤及所起三業為性，靜慮但以等持為性。後五皆以擇法為性，為有說是根本、後得智故。辨相亦併居一處。今隨文配屬，以義相映，易了知耳。今初、施度，初、名，可知；二、即以下，出體。無貪即善十一中一法，要由無貪相應思，於自身財方能惠捨故。然三施體，大意多同。
疏：二、戒度防非止惡，名之為戒，即受學菩薩戒時三業為性。戒有三種：律儀、攝善，得淨身果；攝眾生戒，能除物苦。徧十方者，無作戒身等眾生故。
鈔：疏二、戒中，初、名。防其未起非，止已起惡故。二、即受學下，次、出體。大論律儀，以七眾別解脫戒在家、出家戒為體，即唯二業，謂表、無表，不說語故。若攝善法戒者，謂諸菩薩受律儀後，一切所作為大菩提，由身、語、意積集諸善以為其體。今疏通三聚及與受隨，故云三業。攝眾生戒居然通三。戒有三種下，三、釋文也，即當辨相。律者，法律；儀者，儀式；於不善法而能遠離及防護故。故攝論名為依持戒，依是能有集諸佛法，無罪益生故。
疏：三、忍者，堪受諸法，未能忘懷，名之為忍。此約生忍。又忍即忍可，忍即是慧，雙忍事、理。即以無瞋、精進、審慧及彼所起三業為性。忍亦有三，謂：耐怨害忍、安受苦忍、諦察法忍。偈云信解真實，即諦察法也；色相圓滿，前二忍果；放淨光明，第三忍果。
鈔：疏三、忍者，初、名。二、即以下，出體。無瞋、精進即善十一中二，審慧即別境五中慧。所以有此三者，大論云：自無憤勃，不報他怨，亦不隨眠，流注相續，是名菩薩耐怨害忍。即以無瞋及三業為性。若安受苦忍，即精進三業為性；若諦察法忍，即審慧三業為性。故三業通於三忍。餘三各配其一，故有三耳。三、忍亦有三下，辨相。四、偈云下，釋文。然無性云：初忍是諸有情成熟轉因；二是成佛因，寒、熱等法，皆堪忍故；三是前二之所依處，堪忍甚深廣大法故。今言色相圓滿是前二忍果者，由忍他辱，生端正故，得依色相。言皆圓滿者，究竟成佛，具諸相故。故此四字是二忍故。光通智光，故是第三。
疏：四、精進者，練心於法，名之為精；精心務達，目之為進。以勤及所起三業為性。亦有三種：一、被甲，二、攝善，三、利樂。初句通前二。以被甲精進，瑜伽釋云：設千大劫為一日夜，處於地獄，唯為脫一眾生故。次句即第三，下半通三果也。因既離身、心相，故果能身徧十方。
鈔：疏四、精進中，初、釋名。二、以勤下，出體。通三精進，即善十一中之一數也。三、亦有下，辨相。被甲即大誓願，攝善即方便進趣，利樂即勤化眾生。四、初句下，釋文。言通前二者，勤修二字，故是攝善；多劫海言，即是被甲。被甲相隱，故引論釋。
疏：五、禪者梵云禪那，此云靜慮，即以等持為性。亦有三種，謂：安住、引發、辦事。既引起神通，辦利生事，故見者深喜。現法樂住，諸惑不行；又資慧斷惑，故見者惑滅。
鈔：疏五、禪中，初、釋名。靜揀散心，慮揀無慧，止、觀均故。二、即以下，出體，即三摩地。雖是別境心所之一，今約定說，不通散心，故不說三業。對法論云：起三業自在用時，所有一切種常安住。即通三業，以約用故。三、亦有三種下，辨相。言安住者，安住現法樂住故。無性云：離見、慢等，得清淨故。言引發者，引神通故。言辦事者，成辦利有情事故。四、既引發下，釋文。取上辨相，以釋經文。
疏：六、般若者，般若梵言，此翻為慧。推求諦理，名之慧也。此及後四，皆擇法為體。亦有三種：一、生空無分別，二、法空無分別，三、俱空無分別。攝論以加行、正體、後得為三，約六度說。瓔珞以照有、照無及照中道而為三者，唯約法空三觀之義，至下當明。慧導萬行，故云修諸行海。言具足者，具上三也。因如有目，故果獲身、智二光，能滅諸暗。
鈔：疏第六、般若中，初、釋名。二、此及下，出體。以後五體同故。故唯識云：後五皆以擇法為體，說是根本、後得智故。意云：以根本智為第六體，後之四體皆後得故。此依勝說。若對法及瑜伽四十三，同以出世間加行、正智、後得為體。唯識下文亦云：十度皆通漏、無漏故。此依實義。三、亦有三種下，辨相。總有三說：唯識依十度，唯取根本；攝論三智，約六度說；瓔珞三觀，亦約十度，約兼、正說，故有照空、照有、照中道。是以疏云三觀之義，至下當明，謂十行當會。四、慧導萬行下，釋文。謂萬行不得般若照體空寂，不成彼岸故。因如有目者，智論云：五度如盲人，般若如有眼，故能明見夷途，開導萬行，御心中道，至一切智城。即其義也。
疏：七、方便者，即善巧也。方謂方法，便謂便宜。下四但各二種，今初謂迴向方便、拔濟方便。文云種種化生，即拔濟善巧；所修成就，兼於迴向菩提；所化無邊，果得十方而橫徧；為物取果，豎窮來際而不休。
鈔：疏七、方便中，初、釋名。二、下四下，辨相。先總顯下四。此依唯識。若約本業，亦各有三，至十行品說。後今初下，別明此度。謂由大智故，迴前六度向大菩提；由大悲故，迴前六度拔濟有情。故無性云：不捨生死，而求菩提。三、文云下，釋文，可知。
疏：八、願者，即希求要誓。有義，即以欲、勝解及信為性。亦有二種，謂求菩提願、利樂他願。由初願故，出現世間；由後願故，救生不息。
鈔：疏八、願中，初、釋名。二、有義下，出體。前雖總出，此一有異，故復別用此三為性。三法正是願之性故。謂願者，希求。希求即欲，要於前境正信印持，方希求故。其後得智但是所依，依此起願耳。欲及勝解，別境中二也。亦有下，次、辨相。四、由初下，釋文。
疏：九、力者，不可屈伏，故隨思隨修，任運成就。亦有二種，謂思擇、修習。今言法力，即思擇諸法而修習。故攝論云：由此二力，令前六度無間現前。經云成自然力，即無師而成。不習而無不利，何能壞哉？
鈔：疏九、力者，初、名；二、亦有下，辨相；三、今言下，釋文。初即無性釋論之言；故攝論下，本論之語。
疏：十、智度。決斷名智，謂如實覺了。亦有二種，謂受用法樂智、成熟有情智。無性論云：由施等六成此智，復由此智成立六種，名受法樂。由此妙智能正了知此施、戒等，饒益有情。經云普門智，總含二智，別配即初句成熟有情，次句即受用法樂。此二無二，故成無礙力，舒光普照。
鈔：疏十、智度，初、名。二、亦有下，辨相。此相難見，故引論釋，但引釋論。本論但云：謂由前六成立妙智，受用法樂，成熟有情。若天親云：由般若波羅蜜無分別智故，成立後得智，復由此智成立前六波羅蜜多。由此自為，與同法者受用法樂，成熟有情。大意亦同。瑜伽四十九云：於一切法如實安立清淨妙智，名智波羅蜜多。當知能取勝義名慧，能取安立名智。又云：謂無量智，當知方便波羅蜜多，希求後後殊勝性名願，一切魔怨不能壞名力，如實覺了所知境名智。大意皆同。然上辨體，約剋實性體。若兼助伴，一一皆以一切俱行功德為性。三、經云下，釋文，可知。若廣分別，如唯識疏第十及瑜伽四十二。
爾時雲音淨月菩薩摩訶薩承佛威力，普觀一切道場眾會海已，即說頌言：
疏：第九、雲音頌述菩提樹摩尼果中歎佛往修十地行果。十一頌分二：初一總舉，謂佛果大用，由昔地行及結說處；
疏：餘十次第各述一地。地義，當品廣明。今皆略述而已。初地略述四義：一、加行多劫，諸論皆說。地前為一僧祇，已為無量，更有異說，恐厭繁文。二、標入地名。三、出生廣智，謂生如來家，見法實性，得妙觀察、平等性智故。四、普見佛海，同下願智果中。
鈔：疏恐厭繁文者，謂仁王下卷奉持品中說：伏忍下、中、上，下忍初賢一僧祇，中忍次賢兩僧祇，上忍亞聖三僧祇。初地四僧祇，乃至七地有十，八地千，九地萬阿僧祇，十地百萬阿僧祇。故地前已經三阿僧祇。經中多說三阿僧祇成佛者，以下、中忍位菩薩相隱，上賢之位菩薩相顯，所以特言經三僧祇。地前菩薩、二乘聖者見初入地，皆謂究竟。故說三祇成等正覺，亦佛隨宜。故寶雲經云：實經無量阿僧祇劫。華藏品初，當廣會釋。
疏得妙觀察、平等性智故者，由破分別我執，第七不與四惑相應，成平等性；已證真如，於多百門已得自在，成妙觀察。未捨異熟識體，不得大圓鏡智；異熟既存，眼等五根是異熟生，故亦未得成所作智。此二直至佛果方得。
疏：二地四義：一、舉法標名，二、別地行相，三、修行時分，四、供佛多少。
疏：三地四義：一、舉法標名，世間中極云積福德；二、修諸禪定；三、忍度偏多；四、聞持廣博。
鈔：疏世間中極者，前三地寄同世間故。
疏：四地四義：一、歎慧標名，世無等故；二、了道品境，異凡夫故；三、起慈悲，異小乘故；四、淨身、土，離身見故。
鈔：疏離身見者，寄出世間，初同須陀洹故。又初地斷分別身見，四地斷俱生身見。
疏：五地四義：一、標入地，謂積集福智，故云普藏；十平等心，故曰等門。二、標地名。三、真、俗極違，會令相順。四、諦法俗境，無不等觀。
鈔：疏十平等心，故曰等門者，三十六經入五地，有十心：一、於過去佛法平等清淨心，二、未來，三、現在，四、戒，五、心，六、除見疑悔，七、道非道智，八、修行智見，九、於一切菩提分法上上觀察，十、教化一切眾生。皆有平等清淨心言。疏諦法俗境者，良以十重觀四諦故。四地出世，五地卻入，云觀俗境。
疏：六地有四：一、歎行；二、標名；三、正顯行相，即了緣起法；四、明地用，得十空三昧故。
鈔：疏得十空三昧者，即六地末云：佛子！菩薩住此現前地，得入空三昧、自性空三昧、第一義空三昧、第一空三昧、大空、合空、起空、如實不分別空、不捨離空、離不離空。句句皆有三昧之言。結云：得如是等十空三昧門為首，百千空三昧門，皆悉現前。
疏：七地有四：一、先標果用，二、照達群機，三、雙行巧攝，四、寄行標名。
疏：八地四義：一、別地行相，二、明淨土果，三、略釋地名，四、歎地結說。
疏：九地四義：一、標地作用，二、善達教法，三、標示地名，四、廣行多劫。
疏：十地有四：一、標起地名；二、含藏法雨；三、能蔽如空粗重；四、深廣難測，故云佛境。諸偈多有結說，文並可知。
爾時善勇猛光幢菩薩摩訶薩承佛威神，觀察十方，即說頌言：
疏：第十、善勇猛說頌儀中，前文多皆觀眾會，此觀十方者，觀眾表無偏心，觀方表說周徧。二文影略。
疏：十頌歎佛體、用應機自在德，文分為三：初一總顯，次八別明，後一結歎歸佛。一一頌中各有四義。今初總歎佛，令物悟入福、智。有四義者，一、多眾，二、心異，三、悟智，四、了福。莊嚴即福也，亦通二嚴，皆佛令爾。故顯眾德，即為歎佛。別中，一、見佛體、用，亦四義：一、起願，二、具行，三、見體，四、見用。二、見法身：一、勝故無等，二、淨故無礙，三、大故周徧，四、深廣故包含。三、見佛色身：一、色妙，謂如金等；二、相具，十華藏相等；三、光盛，謂常放等；四、隨機變，謂三尺無邊等。四、見佛智身：一、無礙，無二礙故，真、俗無礙故；二、等空，稱法性故；三、知根；四、巧現。五、了佛音聲：一、音普徧，二、說應器，三、言同類，四、應無礙。六、見佛光明：一、多種，二、徧照，三、見佛，四、現變。
七、見佛毛光：一、顯光名，二、明出處，三、示往因，四、令信、悟。八、見佛福相：一、見福相，二、了福因，三、示因體，四、明見處。後一結歎德廣：一、數多，二、深廣，三、用普，四、結說。謂推功歸佛，謙己無能。上來總明第八大段座內眾流竟。
爾時華藏莊嚴世界海，以佛神力，其地一切六種十八相震動，所謂：動、徧動、普徧動、起、徧起、普徧起、踊、徧踊、普徧踊、震、徧震、普徧震、吼、徧吼、普徧吼、擊、徧擊、普徧擊。
疏：自下第九、明天地徵祥，謂動地興供，即是顯證。上來佛成正覺，眾海雲集，各申慶讚，顯佛高深，而下稱機情，上協佛願。故世主為之興供，天地為之呈祥。就文分二：先動地，後興供。前中三：一、動處，二、動因，三、動相。
今初，自狹之寬，且云華藏；約下結通，實周法界。諸天重重並華藏之內，故云其地，何所不該。又染、淨融故，雖標摩竭，而地震華藏。二、動因中，就主顯勝，但明佛力；感應道交，亦由物機。然汎明動因，總有其十。今當轉法輪，亦兼成道。餘如別章。三、動相者，其地下是。震即是聲，動即是形。聲兼吼、擊，形兼起、踊，故有六種。此六各三，成十八相。搖颺不安為動，自下漸高為起，忽然騰舉為踊，隱隱出聲為震，雄聲郁遏為吼，砰磕發響為擊。十八相者，唯一方動，直爾名動。四方若次第、若一時動者，名為徧動；若八方次第或一時動，名普徧動。又四方、八方、十方如次，名三相動。又一方獨動，十方次第動，十方同時動，又為三相。餘五例之。然動何所為？依勝思惟梵天經：所為有七：一、令諸魔怖故，二、為說法時大眾心不散亂故，三、令放逸者生覺知故，四、令眾生知法相故，五、令眾生觀說法處故，六、令成熟者得解脫故，七、令隨順問正義故。此上七緣正是今經所為。地論有四，非當此文。上約外器。若心地、聖賢地、法性地，亦有震動等義，可以虛求。
鈔：疏今自狹之寬者，娑婆為狹，華藏為寬也。
疏諸天重重下，通妨難。難云：既言華藏地動，華藏之地乃在大蓮華地面，今娑婆界當第十三重，曾何是地？設若是地是娑婆地，即非華藏。故今通云，乃有二意：一、以本該末，謂通舉華藏，總該剎網故。二十重皆華藏內，況第十三下，豈非地耶！二、又染、淨融故下，染、淨交徹，通摩竭之地便是金剛。染、淨既融，是故一動一切動也。
疏餘如別章者，即教義分齊中明。謂智論引長阿含第二云：有八因緣：一、大水動時動，二、尊神試力時動，三、如來入胎時動，四、出胎，五、成道，六、轉法輪，七、息教，八、涅槃時。九、依增一二十八：更加大神足比丘，心得自在，乃至觀地無相，故令地動。十、智論云：授菩薩記，當於此界作佛之時，地神喜故，所以動也。
疏地論有四，非當今文者，第十二論云：器世間中依四種眾生聚：一、依不善眾生，二、依信種種天眾生，三、依我慢眾生，四、依呪術眾生。為此眾生下、中、上次第差別，故動乃至吼，如十八句異義應知，如是生信功德。今言非當此文者，始成正覺，便演一乘，皆是海會，何有不善等？據別行經，順別機故，論為此釋。
此諸世主，一一皆現不思議諸供養雲，雨於如來道場眾海，所謂：一切香華莊嚴雲、一切摩尼妙飾雲、一切寶燄華網雲、無邊種類摩尼寶圓光雲、一切眾色寶真珠藏雲、一切寶栴檀香雲、一切寶蓋雲、清淨妙聲摩尼王雲、日光摩尼瓔珞輪雲、一切寶光明藏雲、一切各別莊嚴具雲如是等諸供養雲，其數無量，不可思議。此諸世主，一一皆現如是供養雲，雨於如來道場眾海，靡不周徧。
疏：二、興供中三：一、標數。同生之眾亦得稱主，為物依故。二、所謂下，略列。三、此諸下，結徧。
如此世界中一一世主心生歡喜，如是供養。其華藏莊嚴世界海中一切世界所有世主，悉亦如是，而為供養。其一切世界中悉有如來坐於道場。一一世主各各信解，各各所緣，各各三昧方便門，各各修習助道法，各各成就，各各歡喜，各各趣入，各各悟解諸法門，各各入如來神通境界，各各入如來力境界，各各入如來解脫門。如於此華藏世界海，十方盡法界、虛空界一切世界海中悉亦如是。
疏：第十、如此下，結通無盡，文分有二：一、結華藏內，二、結華藏外。前中亦二：先舉此界；二、其華藏下，類華藏中一切世界。於中三：初、類眾海興供。一切世界者，謂華藏中有十不可說佛剎微塵數世界種，一一種中各有不可說不可說佛剎微塵數世界。彼等一切諸世界中悉有世主，而為供養。二、其一切下，類佛坐道場。然有二義：一、彼諸世主各供當處之佛；二、彼諸世主亦供此佛，此佛亦坐彼界道場。三、一一下，類結大眾得法。於中有十一句為聞法得益。得益有三：一、聞益，各各信解故。謂信其言，而解其義。二、思益，謂於所對審緣慮故。三、修益。修益有七：一、修門，謂三昧方便故；二、修法，謂資糧助道故；三、修果，契理成就故；四、修益，隨有所得，成法喜故；五、修轉，各各趣入無量乘門及眾生界故；六、修同，悟解法門，合先聖故；七、修極。修極有三：一、大悲極，入佛神通境，入佛神通境，但為益生故，此成恩德。二、大智極，入佛力境，如來力境悲、智超絕，無能及故，成佛智德。三、自在極，入如來解脫門，盡一切障，心、境自在，成佛斷德。亦即是前諸解脫門。
二、如於此下，結華藏外。謂以華藏例於法界，各有此會。同為一大法界會，方是華嚴無盡說耳。上來十段總明教起因緣分竟。
疏：如來現相品第二第六經盡第十一。：將釋此品，四門分別：一、來意，二、釋名，三、宗趣，四、釋文。然下諸品，多用此四；若有增減，至文當辨。今初、來意中二：先分來，後品來。今初，三分之中自下正宗，由致既彰，正宗宜顯，故次來也。四分之中已明教起因緣，次辨說法儀式，故次來也。二、品來者，曲有二義：一、前辨眾集，今顯疑現相；二、前明舊眾，今辨新集，故次來也。
鈔：現相品第二：疏四分之中已明教起者，四分即舉果勸樂生信等四分。以四分科，第一會名舉果勸樂生信分。六品分三：初品明教起因緣分，次二品明說法儀式分，後三品正陳法海分。初分已竟。次有說法儀式二品經來，此是四分科中第一分內三分之中第二分來。舉其大科，故云四分之中。對前序、正、流通三故。
疏：二、釋名者，一、分名者，正宗正陳宗旨，揀序、流通。若四分中名舉果勸樂生信者，舉依、正果勸物信樂，是故亦名所信因、果，亦名說佛依果會，以從多說故。二、品名者，如來是能現之人，相是所現之法，現通能、所。能、所合說，體、用雙陳，以立其稱。然如來現相各有五義，以成其十。如來五者，一、就理顯，謂法性名如，出障名來。二、唯就行。瑜伽云：言無虛妄，故名如來。涅槃三十二亦同此說。三、理、智合說。轉法輪論云：第一義諦名如，正覺名來。正覺第一義諦，故名如來。此與成實大同。四、離相說。般若云：如來者，無所從來，亦無所去，故名如來。五、融攝說，謂一如無二如，若理，若智，若開，若合，無不皆如，故名為如。如外無法，來亦即如；如是來者，是真如來。現相五者，一、現面門光相，召十方眾；二、現眉間光相，示說法主；三、振動剎網，以警群機；四、佛前現華，表說依果；五、白毫出眾，表教從佛流。如是等相，是如來現相品中辨此，故以為名。
鈔：疏以從多說者，此通妨難。然有二妨：一云：以文從義科中名所信因、果，經中復有遮那品因，何以問答相屬科中但名舉果勸樂生信分？隨其本會科中但名說佛依果會耶？故此答云：以多說果，以因少故。如河少水，亦名無水；如乳有水，但名為乳。勸物信樂，宜舉果故。第二妨云：上云舉佛依、正二果勸物信樂，何故隨會但言說佛依果會耶？故此答云：多說依果，少說正故。亦以本意在於依果，正報之果第二會去方始說故。
疏二、品名者下，疏文分三：初、總明；二、然如來現相各有五義下，別釋；三、如是等下，總結。二中，先釋如來，後釋現相。
疏涅槃三十二亦同此說者，即是北經，是樹提伽長者父之親友讚佛功德，云：長者！如來。世尊於一切法知見無礙，故名為佛；發言無二，故名如來；斷煩惱故，名阿羅訶。世尊所說，終無有二。釋曰：無二即無虛妄也。疏轉法輪論云：第一義諦名如等者，即第二論。疏此與成實大同者，成實云：乘如實道，來成正覺，故曰如來。乘如實道，即第一義；來成正覺，即正覺名來。以如實道亦通萬行，故言大同。
疏若理，若智等者，若理即第一釋；若智即第二釋；若開即雙明前二；若合者，第三釋。其第四釋，義通理、智，亦兼開、合。謂例大品云：諸法如，即是佛；諸法如，則無來無去。此則唯約理釋。二、云心無動搖，智絕真、妄，則約智說無有來、去。三、若以心無來、去，方契如如；體無來、去，則通合說。故但判為離相釋耳。以離一切相名諸佛故。
疏現相五者下，二、釋現相。然五各二句：一句辨相，一句辨意。如一云現面門光相者，辨現相也。召十方眾者，即彰所以。下四例然。
疏：三、宗趣者亦二：一、分宗。三分正宗，已如上說。四分之宗，即以佛果無邊剎海具三世間，無盡自在，故以為宗；令諸菩薩發生淨信，修行涉求，以之為趣。二、品宗者，以光相表示為宗，令上智玄悟為趣。
鈔：疏即以佛果無邊剎海具三世間，無盡自在者，然華藏品猶似有邊，有金剛輪山蓮華剎，故此外更有別剎海故。而彼文云：法界無差別，已無邊矣。況世界成就品云：十方剎海叵思議佛無量劫皆嚴淨為化眾生使成熟出興一切諸國土。又偈中云：所說無邊眾剎海毗盧遮那悉嚴淨世尊境界不思議智慧神通力如是，則剎無邊矣。言具三世間者，無邊剎海即器世間；毗盧遮那徧興即智正覺；剎網所持、如來所化，即眾生世間。言自在者，三種世間互相即、入，隱顯重重，皆無礙故。故華藏偈云：華藏世界所有塵一一塵中見法界寶光現佛如雲集此是如來剎自在。故無盡之義即是無邊，況三皆稱性，所以無盡。
疏：四、釋文者，此下二品說法儀式是當分方便，即分為二：初現相品為遠方便，後三昧品為近方便。今初一品大分為六：一、眾海同請，二、光召有緣，三、所召雲奔，四、現瑞表說，五、稱揚佛德，六、結通無窮。
今初，先以五門料揀諸會請問之殊：一、問之有無，二、所問法異，三、能問人別，四、儀式不同，五、疑之權實。
初中前二、後二，此四有問，中五皆無。謂初會標果起因，故問。第二會尋因至果，故問。但因有升降，寄六會以答之；果無差別，第七當會答也。然諸會更有問者，並當會別義，以總收之。或重明於前，非大位問。第八會明因、果純熟，故須有問。謂行修無礙，六位頓成，故當會答。第九會明稱性因、果，故別有問。謂俱入法界無差別故，亦當會答。四處都有三百一十句問，謂初及第二各四十問，第八二百，第九三十。中本、廣本，問則難思。
鈔：疏初會標果起因者，舉果，即是標果；勸樂生信，即是起因。疏第二會等者，次第修因，即是尋因；契果，即為至果。疏果無差別者，第七當會答者，當字去聲，而有二義：一、對上六會不同，今但第七一會中答。由第七會六品是因，不言一會答也。二者、不對前六，但第七會中六品因圓，五品果滿，與因同會，故云當會。當會因圓中即明果滿，故云當會。此中應有問云：若果無差別，何不別一會答？故今答云：欲顯因圓便得果滿，故當會答；若更別會，便與因圓不相攝故。故前六品望前是因，望後是果。
疏然諸會更有問者下，通妨。為有問言：九會之中皆有問、答，何判唯四？如第二會中十首相問；第三會中正念天子及天帝釋俱問法慧；第四會中精進林問，功德林答；第六會中解脫月問，金剛藏答；第七會中大眾念問如來功德，豈非問耶？唯第五會中無別問、答耳。何得獨判唯四會問？故今答云：並當會別義耳。言以總收別者，第二會問，但十信收；第三會問，即十住收；第四會問，即十行、十藏所收等。故云以總收之。或重明於前者，如不思議法品十問，但重舉第二會初、後十問耳。謂已答因竟，將欲答果，因、果懸絕，故於果初重復念請，亦表果德是所重故。
疏第八會明因、果純熟者，初會已信，次七已解，故云純熟。疏謂行修無礙下，彰當會答由。由二義故，當會答之：一、行修無礙故。謂取前六位所修之行，諸位通修，不隨位局，故云無礙；既沒位名，則無優劣，故當會答。二者、六位頓成。設爾有位，一時頓成；異乎約解，差別因、果，故一會答。此云當會者，當會問、答。
疏第九會明稱性因、果者，謂既證法界，則異前八，前八但明於信及解、行故。疏四處都有下，結成問數。
疏：二、所問異者，初兩會問，果廣因略，為成信、解故。第八會問，因廣果略，為成行故。第九會問，全同初會，而因舉主佛之因。明因是果因，顯唯證故。
鈔：疏初兩會果廣因略，為成信、解故者，初會四十句問，初二十句問果，次十句通問因、果，唯後十句問因，故云因略；第二會四十問，唯第二十句問因，餘三十句皆是問果，故云果廣。初會為成於信，舉果令信故；第二會為成於解，果相難知，故廣舉之。
疏第九會問，全同初會，而因舉主佛之因者，此中十因，皆云一切菩薩，即通餘也。法界中十因，但云顯示如來往昔趣求一切智心、往昔所起菩薩大願等，故是主佛之因。言明因是果因等者，釋成第九舉主佛因義，謂因是得佛竟因，非是菩薩正修之因，因、果皆證入故。
疏：三、能問人異者，初及第九，皆同生、異生二眾齊問，以所問法眾同依故。第二會中唯同生問，以所入位同生勝故。八唯同生一人自問，以造修之行各自成故。
疏：四、請問儀式，復有二義：一、約言、念，二、約通、別。初中請有二種：一、言，二、念。答亦有二：一、言答，二、示相。交絡相望，應成九句，在文唯四。初會之中具二問、答，謂現相品長行念請，供聲言請；初光示法主，現華表義，現眾表教，即示相答。三昧品中以言重請，下之三品亦以言答。第二會唯念請，如來示相答，菩薩言說答。佛心自在，不待興言；佛力殊勝，現相能答。第八會言請，言答，此顯菩薩不同佛故。第九會念請，示相答，顯以心傳心，唯證相應，離言說故。二、通、別者，初、後二會別問，通答，二、八兩會別問，別答。又初會亦得是別問，別答，次文當明。
鈔：疏交絡相望，應成九句者，一、言請，言答；二、言請，示相答；三、念請，言答；四、念請，示相答；五、言請，言及示相答；六、念請，言及示相答；七、言、念請，言答；八、言、念請，示相答；九、言、念請，言說及示相答。初四以單望單，次二以單問對複答，次二以複問對單答，後一複問複答。今會正當第九。第二會即第六句，第八會即第一句，第九會即第四句。
疏：第五、疑之權實者，問：諸王菩薩位，皆圓極，何得有疑？有云為眾生疑故，有云希佛果故，又顯因、果懸隔故。然上二解，初權，後實，並皆有理，可通餘教。然此經中若實若權，無非法界之疑，以疑為有力與所說證為緣起故。此事舊爾。海印頓現，疑之與答，念念常疑，念念常斷。其猶像模，因模之高，成像之下；因模之下，成像之高。緣起法界，理應爾故。
鈔：疏第五、疑之權實，疏文分三：初徵起；次有云下，序昔說；後然此經中下，申正義。非斥權、實為不當理，但成緣起，有異昔人。言此事舊爾者，法界之中法爾有此疑與答故。言海印頓現者，疑之與答，皆佛現故。由上二義，故疑、答皆常。其猶像模者，假以喻顯。以模喻疑，以像喻答；像因模有，答假疑成。
爾時諸菩薩及一切世間主作是思惟：
疏：次正釋文，文分二別：先長行念請，後供聲偈請。前中亦二：先、舉人標念，謂盡於眾海，皆希佛境，並欲利生，成緣起門，故標同念。
鈔：疏皆希佛境等者，總收上三。皆希佛境，即上實疑；並欲利生，即是權疑；成緣起門，即是正義。故入大乘論第一偈云：薄福之人不生於疑能生疑者必破諸有。
疏：二、云何下，正顯問端，有四十句，且分二別：前二十句直爾疑念請，後二十句引例舉法請。準義，二文皆應具舉。互有影略，不欲繁辭，故下偈中更不引例。合二處文，直爾請說。第二會中亦有此二，而引例中問，同此直請，正欲顯於諸佛道同影略之義。又四十句中，初二十句問果，後十問因，中間十句明化用普周。通問依正、染淨因果。前是所求，後是所行，中是所知故。分是舉果，故先問果。據斯義類，亦可分三。今以兩段皆有結請，故但分二。前中亦二：先正疑念，後明結請。今初，前十句問德用圓滿，後十句問體相顯著。今初，十句文唯有八，偈有神通及自在二問。世界成就品初答中亦同此有。今文闕者，或是脫漏，或是義含，無能攝取之中攝此二故。故下法界品中闕無能攝取及與神通，唯有自在。故此三事，合，則可一；開，則為三，故出、沒不同。
鈔：疏二、云何下，正顯問端，疏文有二：先科判；後準義，二文下，料揀，而有二重：先明影略，後辨因、果。前中亦二：先正明；後故下偈中下，以義成立。引二文證：一、引偈文，直爾問中已具列故；二、引後會，彼中引例同此直請，彼中直請同此引例。二文相對，則直爾、引例皆合四十，其義明矣。言正欲顯於下，結成上義。既引例、直問，皆具四十，明是道同；佛道既同，知文影略。所以要此二勢問者，直請以尊主佛，引例為顯道同故。
疏又四十句中，初二十句問果下，二、因、果料揀。於中三：初、正明；二、前是所求下，示為三義；三、分是舉果下，通妨。此有二妨：一、對上言因是所行，理合在前故，今答云：分是舉果，故先問果。二、據斯下，對科文難。既義有三節，何不分三？以義從文，故分為二，二段之中皆有結故。
疏故此三事，合，則可一等者，可一故沒，可三故出。此文無能攝取中攝於自在及與神通，法界品中復以自在攝於神通及無能攝取，亦合有於神通攝無能攝取及與自在。問中略無，餘經則有。
云何是諸佛地？
疏：言佛地者，即智德分位。然此經宗通收萬德故。廣則無量，略有十種，如上所引同性經說。然體不出五，謂清淨法界及與四智，以斯五法攝大覺性。具如佛地經及彼論說。然要唯有二，無所不攝，謂真理、妙智融而無二，是諸佛地。並有生成、住持功能，故名為地。此句為總，該攝諸德；下明佛果，皆答斯問。
鈔：疏言佛地者下，疏文有四：初、出體，二、辨類，三、釋名，四、結示。今初，言即智德者，正是出體，非斷德故；言分位者，便彰地義。
疏然此經宗下，二、辨類。自寬之狹，總有五重：一、無量，法界融故。二、略有十者，顯無盡故。三、然體不出五者，剋實體故。言具如佛地經等者，即五法攝大覺性，謂一真法界、四智菩提。又論第一釋佛地名，云：地謂所依、所行、所攝，即當所說清淨法界、大圓鏡智、平等性智、妙觀察智、成所作智，受用和合一味等事，是佛所依、所行、所攝，故名佛地。
疏然要唯有二下，第四、攝五為二，五法之中四是智故。金光明云：唯有如如及如如智獨存，名法身故。
疏融而無二者，第五、攝二為一，謂無有智外如為智所證，亦無如外智能證於如，故融無二。又融無二者，總融五節，為無障礙如來地矣。
疏並有生成、住持功能，故名為地者，三、釋名。此有三義：一、能生萬德；二、成熟自、他；三、任持萬德，萬德依住故。如下十地中明。疏此句為總下，四、結示。結示是總，總持諸德及示答文。
云何是諸佛境界？
疏：二、佛境界下諸句，皆別明佛地之德。言境界者，悲、智所緣故，亦分齊故。廣亦無量，略有十種，如出現及問明、不思議品廣說。然出現多明體徧；不思議品以辨超勝，故云十種無比境界；問明該其因果、體用，小有不同，至文當知。若準瑜伽：如來境界，謂五界差別：一、有情界，二、世界，三、法界，四、調伏界，五、調伏加行界。或說要唯有四：一、所緣真、俗，二、所住剎海，三、所起業用，四、所應攝化。並如下說。此與瑜伽大同。總唯有二：謂佛即境，約分齊說；或佛之境，約所觀、化等。今文多顯佛之境也。
鈔：疏二、佛境界下諸句，皆別明佛智之德者，疏文分三：初、對總彰別；二、言境界下，牒名辨體；三、廣亦無量下，約類開、合。亦有五意：一、廣無量，無有一境非佛境故。二、略有十種下，寄圓說十。於中二：先正說三種十；後然出現多明體徧等者，揀三處不同。謂出現品即五十二云：佛子！菩薩以無障無礙智慧知一切世間境界是如來境界，知一切三世境界、一切剎境界、一切法境界、一切眾生境界、真如無差別境界、法界無障礙境界、實際無邊際境界、虛空無分量境界、無境界境界是如來境界。佛子！如一切世間境界無量，如來境界亦無量；如一切三世境界無量，如來境界亦無量；乃至如無境界境界無量，如來境界亦無量；如無境界境界一切處無有，如來境界亦如是，一切處無有等。釋曰：此即明體徧義也。言多明者，一切處無有亦顯深義也。言不思議品以辨超勝者，即四十六經，所謂：一、一切諸佛一跏趺坐，徧滿十方無量世界；二、一切諸佛說一義句，悉能開示一切佛法；三、放一光明，悉能徧照一切世界；四、於一身中，悉能示現一切諸身；五、於一處中，悉能示現一切世界；六、於一智中，悉能決了一切諸法，無所罣礙；七、於一念中，悉能徧往十方世界；八、於一念中，悉現如來無量威德；九、於一念中，普緣三世佛及眾生，心無雜亂；十、於一念中，與去、來、今一切諸佛體同無二。是為十。上八句初，皆有一切諸佛之言。釋曰：既一念能為無盡之事，故云超勝。問明該其因果者，即十三經，問有十一，謂：一、何等是佛境界，二、何等是佛境界因，三、度，四、入，五、智，六、法，七、說，八、知，九、證，十、現，十一、廣。上九，皆有何等是佛境界之言。初一是總；二即是因；智、證、知、廣四句，皆體；餘五皆用。偈中答云：如來深境界其量等虛空一切眾生入而實無所入。此雙答總及廣二句。又云：如來深境界所有勝妙因億劫常宣說亦復不能盡。此即答因，餘如彼文。上三雖同佛境，說意小殊，故云小有不同。
謂佛即境者，分齊，謂如來所成一切功德、智慧等是佛所有，如一國境屬於當國之王，而菩薩不測，唯佛得故。言佛之境者，真如、實相、真俗二諦等是智所緣境，故云所觀；眾生、國土等是佛悲所化境，故云所觀、化等。
云何是諸佛加持？
疏：三、佛加持者，謂佛勝力任持，令有所作。廣亦無量，略有十種，如不思議法品及法雲地說。離世間品十種佛所攝持，亦其例也。然不出三類：一、如加持化身及舍利等，二、如加耆婆入火不燒等，三、如加非情作佛事等。此與神通寬、狹不同，謂六通中唯神境一有加持故。今此加持，即是神力。
鈔：略有十種者，此含二段：一即四十六經：十種為眾生作佛事。何等為十？所謂：一、一切諸佛示現色身，為眾生作佛事；二、出生妙音聲；三、有所受；四、無所受；五、以地、水、火、風；六、神力自在示現一切所緣境界；七、種種名號；八、以佛剎境界；九、嚴淨佛剎；十、寂寞無言。皆上有一切諸佛，下有為眾生作佛事之言。故下開為三類中云三、加非情作佛事等。二即四十七：十種大那羅延幢勇健法。故疏結云今此加持，即是神力。
及法雲地者，即十種持。經云：又如實知佛持、法持、僧持、業持、煩惱持、時持、願持、供養持、行持、劫持、智持如是等，皆如實知。離世間品者，即五十八經云：所謂：初、始能發菩提之心，佛所攝持；二、於生生中持菩提心，令不忘失，佛所攝持；三、覺諸魔事，悉能遠離；四、聞諸波羅蜜，如說修行；五、知生死苦，而不厭惡；六、觀甚深法，得無量果；七、為諸眾生，說二乘法，而不證取彼乘解脫；八、樂觀無為法，而不住其中，於有為、無為不生二想；九、至無生處，而現受生；十、雖證得一切智，而起菩薩行，不斷菩薩種。皆有佛所攝持之言。
一、如加持者，如此類甚多。謂化現多身，隨所樂見。碎身舍利，一興供養，千返生天；全身舍利，如多寶佛。即是如來力持身也。如出現品醫王留身喻等。二、如加耆婆者，即涅槃第三十、南經二十八。經云：我於爾時往瞻婆城。時彼城中有大長者，無有繼嗣，供事六師以求子息。於後不久，其婦懷妊。長者知已，往六師所，歡喜而言：我婦懷妊，男耶？女耶？六師答言：必是其女。長者聞已，心生愁惱。復有知識來謂長者：何故愁惱乃至是耶？長者答言：我婦懷妊，未知男、女，故問六師。六師見語，如我相法，生必是女。我聞是語，自惟年老，財富無量，如其非男，無所付囑，是故我愁。知識復言：汝無智慧。下取意引。廣讚佛德，令問世尊，長者即至佛所，問佛言：世尊！我婦懷妊。六師相言，生必是女。是事云何？佛言：長者！汝婦懷妊，是男無疑。其兒生已，福德無比。六師聞已，心生嫉妬，乃以菴羅果和合毒藥，授其長者，令其妻服。語云：若服此藥，兒則端正，產者無患。服已便死。送至城外，以火焚之。如來知之，便往塚間。長者難言：所言無二，可名世尊。母已終亡，云何生子？我言：長者！汝於爾時都不見問母命長、短，但問所懷為是男、女。諸佛。如來發言無二，是故當知，定必得子。是時死屍火焚腹裂，子從中出，端坐火中，猶如鴛鴦處蓮華臺。我於爾時尋告耆婆：汝往火中抱是兒來。六師止之。耆婆言：如來使我入阿鼻地獄，所有猛火尚不能燒，況世間火？爾時耆婆前入火聚，猶入清涼大河水中，抱持是兒，還詣我所，授兒與我。我受兒已，告長者言：一切眾生壽命不定，如水上泡。眾生若有重業果報，火不能燒，毒不能害。是兒業報，非我所作。長者請佛立字，佛言：是兒生於猛火之中，火名樹提，應名樹提。爾時會中見我神化，無量眾生發阿耨多羅三藐三菩提心。故云如加耆婆入火。則入火之言兼於二事：一、如向所說。二、如耆婆所言：佛令入阿鼻地獄，猛火不燒。復有一緣，即令入地獄問提婆達多事也。
云何是諸佛所行？
疏：四、所行者，是佛所作。或說十種，如不思議品云諸佛。世尊有十種化不失時等；亦是所行之行，如出現品謂無礙行是如來行等；或大悲攝生，或大智造緣，無思成事，方便善巧，所作究竟，皆名為行。然約人望行，標云所行，既是所作，實通能、所，故不同彼境界之中彼智所觀、所應攝化，但就所故。況所望不同，故不相濫。若準瑜伽七十八中引深密經佛答文殊此二別相，云所行謂一切種如來共有不思議無量功德莊嚴淨土，如來境界謂一切種五界差別。五界如前。
鈔：疏四、佛所行，疏文有三：初、正釋名，次、辨類，三、揀濫。疏或說十種下，二、辨類。於中，初約行化釋，後約所行釋。今初，十種化不失時者，即第四十六經云：佛子！諸佛。世尊有十種化不失時。何等為十？所謂：一切諸佛成等正覺不失時；二、成熟有緣；三、授菩提記；四、隨眾生心，示現神力；五、隨眾生解，示現佛身；六、住於大捨；七、入諸聚落；八、攝諸淨信；九、調惡眾生；十、現不思議諸佛神通。皆上有一切諸佛，下有不失時言。
疏亦是所行之行等者，二、約所行釋。於中又二：先、引文；二、或大悲攝生下，類釋。今初，謂：無礙行是如來行等者，即五十二經云：佛子！菩薩摩訶薩應云何知如來。應。正等覺行？佛子！菩薩摩訶薩應知無礙行是如來行，應知真如行是如來行。佛子！如真如前際不生，後際不動，現在不起，如來行亦如是，不生，不動，不起。下舉鳥飛虛空，前後無際，況真如行；金翅闢海，喻無礙行。廣如下辨。
疏或大悲攝生下，二、例釋，亦成上義。大悲攝生即無礙行，大智造緣即真如行。無思成事，成上二義，亦該通所緣。
疏然約人望行下，第三、揀濫。以經云：如來所行濫於境界，是悲、智所行故。於中，初正揀，後引證。謂佛是能行，故悲、智之行是所行；非如於境，悲、智是能行，真如、眾生是所行也。故云約人望行，標云所行。
疏況所望不同者，上行通能、所，境唯局所，已是不同。設同取悲、智，行約所行以用悲、智，境約能行以用悲、智。如人望子名父，望父名子，一人二用，豈相濫耶？
疏若準瑜伽下，第二、引證，以釋二相不相同。經當第五。五界全同瑜伽，然瑜伽全寫深密為論。今引瑜伽引經者，欲雙引經、論故。
云何是諸佛力？
疏：五、佛力者，即佛大力自在。廣有無量，略說有十，即處非處等。又有十種，謂廣大力等，如不思議品。
鈔：疏謂廣大力等，如不思議法品者，即四十七云：佛子！諸佛。世尊有十種廣大力、最上力、無量力、大威德力、難獲力、不退力、堅固力、不可壞力、一切世間不思議力、一切眾生無能動力大那羅延幢勇健法。何等為十？所謂：一切諸佛身不可壞等為一。此上十力徧於十種勇健法。廣如彼文。今略舉其名：一、身命不可壞力，二、毛孔容持力，三、毛持大山力，四、定用自在力，五、常徧演法力，六、德相降魔力，七、圓音徧徹力，八、心無障礙力，九、法身微密力，十、具足行智力。一一力中有多義理，具於下文。
云何是諸佛無所畏？
疏：六、無畏者，無諸畏懼故。離世間品說：有十種無畏。或說四種，如常所明。昔云：前四是異二乘功德，佛力是破魔功德，無畏是伏外道功德。未必全爾，十力、無畏亦不共二乘故。然上來多明大智功德。
鈔：疏離世間品說：有十種無畏者，即第五十六云：佛子！菩薩摩訶薩有十種無畏。何等為十？經文浩博，今當義引，謂：一、聞持無畏，二、辯才無畏上二不畏不能答難，三、二空無畏此不畏妄念，四、威儀無缺無畏，五、三業無過無畏上二不畏外譏，六、外護無畏此不畏天魔外道，七、正念無畏不畏遺忘，八、方便無畏不畏生死，九、一切智無畏不畏二乘，十、具行無畏不畏不能化生。
疏或說四種者，即十藏品辨，謂：一、一切智無畏，二、漏盡無畏，三、出障道，四、出苦道。疏未必全爾者，非不許昔解，但顯義包含耳。
云何是諸佛三昧？
疏：七、佛三昧者，謂佛果等持，數過塵算，如師子頻申等；略說十種，如不思議品說：佛有無量不思議三昧等。
鈔：疏如師子頻申等者，下六十一經略列百門：初、名普莊嚴法界三昧，二、名普照一切三世無礙境界三昧，最後云：師子頻申三昧。結云：以如是等不可說佛剎微塵數三昧入毗盧遮那如來念念充滿一切法界三昧大神變海。
疏略說十種，如不思議品說：佛有無量不思議三昧者，即四十七經云：所謂：一切諸佛恆在正定，於一念中徧一切處，普為眾生廣說妙法；二、普為眾生說無我際；三、普入三世；四、普入十方廣大佛剎；五、普現無量種種佛身；六、隨諸眾生種種心解，現身、語、意；七、說一切法離欲真際；八、演說一切緣起自性；九、示現無量世、出世間廣大莊嚴，令諸眾生常得見佛；十、令諸眾生，悉得通達一切佛法無量解脫，究竟到於無上彼岸。每句皆有一切諸佛恆在正定，於一念中徧一切處之言，一如初句。
云何是諸佛神通？
疏：八、準答及頌，名佛神通者，謂依定發起無礙神用。或說有十，如十通品。不思議品云：一切諸佛有無邊際無礙解脫，示現無盡大神通力。十通唯局菩薩。或說有六，如常所辨，然名通大、小。
鈔：疏或說有十，如十通品者：一、他心智通，二、天眼智通，三、知過去劫宿住智通，四、盡未來際劫智通，五、無礙清淨天耳智通，六、無體性無動作往一切佛剎智通，七、分別一切言辭智通，八、無數色身智通，九、一切法智通，十、入一切滅盡三昧智通。廣如經文。
疏不思議品云：一切諸佛有無邊際無礙解脫，示現無量大神通力者，義引經文。無礙解脫一句牒經。示現無量大神通力，顯此解脫是神通解脫。如淨名：不思議解脫能以須彌內芥子等故。經云：何等為十？所謂：一切諸佛能於一塵現不可說不可說諸佛出興於世，二、轉淨法輪，三、眾生受化調伏，四、諸佛國土，五、菩薩受記。上五皆有一切諸佛能於一塵現不可說不可說言，一如初句。下五句但無不可說不可說言，餘同上有，謂：六、現去、來、今一切諸佛，七、現去、來、今諸世界種，八、現去、來、今一切神通，九、現去、來、今一切眾生，十、現去、來、今一切佛事。釋曰：既皆一塵頓現，明是大神通力。
疏十通唯局菩薩者，欲生下六通，通二乘故。六謂：天眼、天耳、他心、宿住、神境、漏盡。
云何是諸佛自在？
疏：九、準答及頌，名佛自在，謂所作任意，無礙成就故。廣有無量，或說百種，謂：於眾生自在等，各有十故。略有十種，謂：命自在等，並如離世間品說。不思議品亦說有十，謂：諸佛。世尊於一切法，皆悉自在等。
鈔：疏廣有無量者，歷事別明故。疏或說百種者，即五十六經初列十門云：佛子！菩薩摩訶薩有十種無礙用。何等為十？所謂：眾生無礙用，二、國土無礙用，三、法，四、身，五、願，六、境界，七、智，八、神通，九、神力，十、力。皆有無礙用言。下釋一一各有十門，故成百也。
疏略有十種，謂：命自在等者，即五十五經末云：佛子！菩薩摩訶薩有十種自在。何等為十？所謂：命自在，不可說劫住壽命故；心自在，智慧能入阿僧祇諸三昧故；資具自在，能以無量莊嚴莊嚴一切世界故；業自在，隨時受報故；受生自在，於一切世界示現受生故；解自在，於一切世界見佛充滿故；願自在，隨欲隨時於諸剎中成正覺故；神力自在，示現一切大神變故；法自在，示現無邊諸法門故；智自在，於念念中示現如來十力、無畏成正覺故。是為十。若諸菩薩安住此法，則得圓滿一切諸佛諸波羅蜜、智慧、神力、菩提自在。
疏不思議品亦說有十等者，即第四十六云：何等為十？所謂：一切諸佛於一切法，悉得自在，明達種種句身、味身，演說諸法，辯才無礙，是為諸佛第一自在法。下略取意。上即法自在，二、心自在，三、勝解自在，四、財自在，五、命自在，六、如意自在，七、智自在，八、業自在，九、受生自在，十、願自在。然上二經，與八地全同。
云何是諸佛無能攝取？
疏：十、無能攝取者，頌名無能制伏，答中名無能毀壞，謂佛所作無有天上、人中沙門、魔、梵及諸二乘、大菩薩等神力能制。是故舊經翻為佛勝法也。略有十種，如不思議品：諸佛有十種最勝法等。若取無能毀壞，即十種大那羅延幢勇健法是。上之十問多在不思議品，至下當知。
鈔：疏十、無能攝取，疏文二：先、釋名；二、略有十下，辨類。於中二；先、依晉經佛最勝法釋。
疏如不思議品：諸佛有十種最勝法者，即四十六經。此順晉經佛最勝法言，故引此文。經云：所謂：一切諸佛大願堅固，不可沮壞，所言必作，言無有二；二、為欲圓滿一切功德，盡未來劫修菩薩行，不生懈倦；三、為欲調伏一切眾生，故往不可說不可說世界，如是而為一切眾生，而無斷絕；四、於信、於毀二種眾生大悲普觀，平等無異；五、從初發心乃至成佛，終不退失菩提之心；六、積集無量諸善功德，皆以迴向一切智性，於諸世間終無染著；七、於諸佛所修學三業，唯行佛行，非二乘行，皆為迴向一切智性，成於無上正等菩提；八、放大光明，其光平等照一切處及照一切諸佛之法，令諸菩薩心得清淨，滿一切智；九、捨離世樂，不貪不染，而普願世間離苦得樂，無諸戲論；十、愍諸眾生受種種苦，守護佛種，行佛境界，出離生死，逮十力地。是為十。每句之中，上皆有一切諸佛之言，一同初句。
疏若取無能壞義等者，二、依今經釋。大勇健法，前文已引，則義有兩兼。疏多在不思議法品者，亦有離世間等，故致多言。
云何是諸佛眼？云何是諸佛耳？云何是諸佛鼻？云何是諸佛舌？云何是諸佛身？云何是諸佛意？云何是諸佛身光？云何是諸佛光明？云何是諸佛聲？云何是諸佛智？
疏：二、云何是諸佛眼下，十句問體、相顯著，謂六根、三業。於身業中開常光為身光、放光為光明，故有十句。不思議法品：諸佛有十種法普徧無量無邊法界，謂無邊際眼等。離世間品一一各以十門辨釋。又出現品說佛三業各具十義。然諸經論說佛常光一尋，準不思議品：常妙光明，不可說不可說種種色相以為嚴好，為光明藏，出生無量圓滿光明，普照十方，無有障礙。然放光則有時不放，如諸會面門毫相所放之類。然相海品，其一一相常放光明，斯即放光亦通常光。而分別者，常即湛徧，放則見有去、來故。言佛智者，廣即無量，略說有十，體不出五，謂清淨智及大圓鏡等四智。要唯有二，謂根本、後得。總攝唯一諸法實相無障礙智。此之十句多如相海及隨好品。
鈔：疏不思議法品：諸佛。世尊有十種法普徧無量無邊法界者，即四十六經云：何等為十？所謂：一切諸佛有無邊際身，色相清淨，普入諸趣，而無染著；二、無障礙眼，於一切法，悉能明見；三、無障礙耳，悉能解了一切音聲；四、鼻，能到諸佛自在彼岸；五、有廣長舌，出妙音聲，周徧法界；六、身，應眾生心，咸令得見；七、意，住於無礙平等法身；八、無礙解脫，示現無盡大神通力；九、清淨世界，隨眾生樂，現眾佛土，具足無量種種莊嚴，而於其中不生染著；十、菩薩行、願，得圓滿智，遊戲自在，悉能通達一切佛法。佛子！是為如來。應。正等覺普徧無邊際十種佛法。其一一句上，皆有一切諸佛有無邊際言，一如初句；但第五舌無無邊際言，以廣長替故。
疏離世間品各以十門辨釋者，即第五十七經，謂：十眼、十耳等。十眼者，一、肉眼，二、天眼，三、慧，四、法，五、佛，六、智，七、光明，八、出生死，九、無礙，十、一切智眼。其十耳、十鼻等，廣如彼文辨。然彼是菩薩眼等，而下結皆云則得佛眼等，故通因、果，可釋佛眼等。
疏出現品三業各十義者，身在五十經，語、意在五十一，各有十義，並以十喻喻之。
疏常妙光明，不可說等者，即四十六經。十種莊嚴中第七莊嚴文云：一切諸佛，皆有無量常妙光明，不可說不可說種種色相以為嚴好，為光明藏，出生無量圓滿光明，普照十方，無有障礙，是為諸佛第七最勝無上常妙光明莊嚴。
疏然放光下，通伏難。恐有難言：若常光一尋，與放光異，今常光周於法界，何異放光？故為此通。
疏而分別者下，亦通妨難。謂上通放光異常光者，則放光有時不放；今引相海常放，如何取別？故為此通。
疏佛智者，廣即無量者，隨事無邊故。略說有十者，即如出現品，第五十一經明意業中如來心、意、識俱不可知，但以智無量，故知如來心。說有十智、十喻是也。
疏體不出五者，即攝論、佛地論，皆言：五法攝大覺性，謂一真法界、四智菩提。則一是理，而非是智。今清淨智即一真法界清淨智，即本來智性。金剛頂瑜伽說有五智。初法界清淨智即一真法界故。
唯願世尊！哀愍我等，開示演說。
疏：二、唯願下，結請。將欲引例，故且結請。
又十方世界海一切諸佛，皆為諸菩薩說世界海、眾生海、法界安立海、佛海、佛波羅蜜海、佛解脫海、佛變化海、佛演說海、佛名號海、佛壽量海疏：二、又十方下，引例舉法請，亦分為二：初引例，後結請。今初，分二：前十句問化用普周，後十句問因德深廣。
今初，文唯有九，闕安立海。一、世界海者，是化用處，如華藏品。二、眾生海，是所化機，即剎中所持。三、準答及頌，名法界安立海，如世界成就品通明法界所安立海起具因緣等故。若因緣者，賢首云所化生法也。亦是前二，於法界中施設安立故。諸經論皆說世諦為安立諦。然安立言，梵云柰耶，而義多含：或云理趣，或云方便，或云法式，或云法門，或云安立。故知即安立法式也。四、佛海者，能化主也，如華藏品廣舉其名，亦如不思議等品。五、波羅蜜海者，化所成行，如離世間品。六、佛解脫海者，化所得果，如法界品。七、佛變化海者，臨機神變，化難化眾生，即身業化也，如諸會不起而徧，光明覺品長行身業、阿僧祇等，皆是其文。八、佛演說海者，稱根說法，語業化也，如四諦品。九、佛名號海，隨機立稱，如名號品。十、佛壽量海者，隨器所感，住世修短，如壽量品。
鈔：疏通明法界所安立海等，此有三釋：初、即疏意。而言通明者，謂世界海唯約果說；法界安立海通因通果，由起具因緣能安立法界故。二、若因緣者，賢首云所化生法也，復是一義，唯取化生之法。三、亦是前二下，是第三義，安立眾生世界故。前二即世界海及眾生海。於中，先正明，後安立。然安立言下，引梵文證。此是賢首引證後二義。法式即化生法也，安立即第三義，故結云即安立法式。四、佛海指不思議等品者，等取相海、隨好，皆佛德相用故，是妙覺故。五、佛波羅蜜指離世間品者，以二千行法，一一皆到彼岸故。六、如法界品者，佛親證入離障解脫及大作用，皆解脫故。七、指僧祇者，僧祇偈頌，廣顯佛德重重無盡，廣大用故。等即等於一經上、下變化之文。
及一切菩薩誓願海、一切菩薩發趣海、一切菩薩助道海、一切菩薩乘海、一切菩薩行海、一切菩薩出離海、一切菩薩神通海、一切菩薩波羅蜜海、一切菩薩地海、一切菩薩智海，
疏：二、及一切下，問因德深廣中，一、創於生死，立大誓願；二、勝進大心，趣求佛果；三、積集菩提福、智資糧；四、運諸菩薩，從因至果；五、慈悲喜捨四菩薩行；六、謂永背業惑，證契真理。餘四可知。
然此十句，有通有別。別，則初二寄十信，次二十住，次一十行，次一十向以向出離故，次三登地已上，後一等覺。此約橫論一切菩薩。若約通說，各通始、終，即豎論一切菩薩也。故此十句，文通行位。然皆普攝法界，深廣無邊，故云海也。並如下諸會說。
鈔：疏因德深廣下，疏文有二：先正釋經；後然此十句下，料揀。於中三：初、標，二、釋，三、結。
疏別，則初二下，釋別。先以豎釋別，諸位淺深故。言此約橫論一切菩薩者，結上別義。約所行位，信、住等異，即是豎論；約能行人，一一位中攝多菩薩，故云橫論一切菩薩。
疏若約通說下，二、釋通。約所行法，位位同修，即是通義。隨約一人，徧歷諸位，皆修此十，即是豎論一切菩薩。疏故此十句，文通行位者，三、雙結也。別說寄位，通說約行故。
願佛。世尊亦為我等如是而說！
疏：二、願佛下，結請。既是引例，故致亦言。
疏：此四十句答文在何？問有通、局，答亦如之。通，即諸會與此相應，皆是答此。上所引者，居然當之。謂前眾海既是九會常隨，豈得此問局於初會？豈復眾海問不盡耶？故知初會為總，九會同答此問。而為分意別，故諸分初，皆重舉諸問，則顯分分之中，皆通因、果等故。則從此盡光明覺答十海問；問明已下，答十因問；不思議品下，答二十句果。至下當知。
又就四十問，十海為總，九會同答十海：一、世界成就品答世界安立海。二、華藏品答世界海，遮那但引因釋成，現相、三昧但是說法由致，並非別答海問；三、名號品答如來名號海；四、四諦品答演說海；五、光明覺至十忍品別答十句因問，通答眾生海，修因之人即所化生故；六、阿僧祇品答變化海，長行舉數，欲顯化用難量，故偈中廣明變化重重，微細難說；七、壽量、住處，皆答壽量海；八、不思議等五品別答二十句果問，總明佛海，就德深廣，以顯佛故；九、第八會答波羅蜜海，總攝諸位，皆成行故；十、第九會答解脫海，證入法界，起大用故。
問中為次，與答異者，問約本有修成、自行化他，而為次第。謂先有世界、眾生，則有佛出，修因得果，故波羅蜜海是因，解脫是果。餘四，皆大用，謂臨機變化，隨宜說法，稱物立名，隨物修短。答中先人後己，故大用四海居先，自利因、果二海居後。又眾生一海亦可通在九海，皆為生故；種種隨宜，顯生多故。若約局言，當會答盡。此復有二：一、現相答，下文當示；二者、言說答。此亦有二：一、經來未盡，二、答二兼餘。成就品當引。
鈔：疏四十句答文下，對問辨答。於中二：先標徵；後通，即諸會下，釋相。先釋通，後釋別。通中二：先通相釋，後總、別釋。前中文四：一、正明通，謂九會通答故。二、謂前眾海下，立理。此有三理：一、眾海常隨既通九會故，問、答合通；二、豈復下，眾海智深，能問盡故；三、故知初會為總下，合總問故。以此三理問、答合通。三、而為分下，釋妨。謂前問言：若言眾海問盡九會，九會同答，何以下文復有三位大問？故為此通。疏則顯分分之中，皆通因、果者，謂問雖互有廣、略，因、果皆足，則是重問耳。四、則從此盡光明下，正示答文。
疏又就四十問下，二、約總、別釋。十海為總，餘三十句別，皆十海攝故。總答十海，已答餘三十問。於中二：先正以九會答於十海；後問中為次下，以答對問，辨次不同。問中言先有世界、眾生者，即標中本有三海。世界即世界海，及攝安立海故。次則有佛出，修因得果等者，即標中修成，即自行意。言餘四，皆大用、臨機等，即標中化他也。
疏答中先人後己下，先利他故。大用四海，即先利他。言四海者，一、名號海，二、四諦海，三、變化海，四、壽量海。言自利二海居後者，即波羅蜜海為因，佛解脫海為果；八、九兩會答故居後。此中唯會六海，不會四海者，以世界海及安立海依問在前故，佛及眾生本居中故。
疏又眾生一海下，更以異門釋眾生海。上欲具收十問，故以答因屬眾生海。今以眾生為總，即前答因屬演說海，說諸位故。上來通竟。
疏若約局言下，第二、釋局答、問。經來未盡者，遮那品後無結束故；若來，應具答盡。二、答二兼餘者，謂正答安立及世界，兼餘三十八問故。
爾時諸菩薩威神力故，於一切供養具雲中自然出音，而說頌言：
疏：第二、爾時下，供聲偈請中分二：先明因緣，後正說偈。
今初，前請在念，佛雖已知；今請彰言，使大眾同曉。前既為法興供，今乃以供宣心。不因拊擊，故曰自然；非無因緣，即菩薩威力。同、異生眾，皆菩薩也。又表身、口為供具故，供具，皆即法界體故。
鈔：疏亦表身為供養具者，即解脫和尚歎佛說偈云：合掌以為華身為供養具善心誠實香讚歎香煙布諸佛聞此香尋聲來相度眾等勤精進終不相疑誤。
疏：二、正說偈中十頌分二：初三歎德請，後七舉法請。前中亦二：初二歎佛，明具說因；後一歎眾，明具說緣。
今初也。前偈即悲之智已滿，為物現身；後偈即智之悲已圓，能斷疑除苦。有悲必普，有智必能，故應說也。後一歎眾請中，前半歎眾，顯無異念；後半結請，明說則斷疑。後舉法請中分三：初四述前初十句問，小有不次，但取文便。及餘一切廣大法者，結例所餘。謂二十句外，佛無邊德亦願說之。不思議品廣說，餘門諸說果處，皆答此也。次一頌述前體、相顯著十句，略示可知。後二頌述化用普周十句之問，現文唯七，以佛海中含於神變、壽量、名號，以此三海不離佛故。不問因者，長行明通諸會，故列因疑。今彰初分請，當會答。又顯此會因略果廣，第二會果略因廣故。
疏：第二、爾時世尊下，明光召有緣分。長分為十：一、放光意。以領念故，供聲易了，故略不明。念但疑法，何以放光？現相答故。答相云何？謂佛三昧力加持放光，令菩薩來，遠遠能為。此即佛地境界，是佛所行，無攝、無畏故。此為總意。若別明者，如文，思之。又召來菩薩，亦是言答上之十問，至文當知。
鈔：疏若別明者，如文，思之者，若此之類，顯義無方；類例相似，即可引證耳。
疏：二、即於下，明光依處。面門即口。言眾齒者，表四十問。教道遐舒，口生真子故；咀法滋味，益法身故。總處放者，此會總故。
鈔：疏面門即口者，以昔有解云：面門即面之正容，非其口也。又云：鼻下口上，以梵音呼面及口并門，並云目佉。是故譯者、解人，取文非一。今以眾齒之間，則口為定解。表四十問者，有四十齒故。教道遐舒，即教智光故。口生真子，唯取口義。故法華云：從佛口生，從法化生，得佛法分。故下出現加於普賢，光明入口。咀法味下，約齒明義。言總處者，口為說法處，一切法門總從此演故。
疏：三、放佛下，顯光體，隨機多演故。
所謂：眾寶華徧照光明、出種種音莊嚴法界光明、垂布微妙雲光明、十方佛坐道場現神變光明、一切寶燄雲蓋光明、充滿法界無礙光明、徧莊嚴一切佛剎光明、迥建立清淨金剛寶幢光明、普莊嚴菩薩眾會道場光明、妙音稱揚一切佛名號光明疏：四、所謂下，列光明。略列十名，皆從體、用立稱。
疏：五、如是下，結光數。
一一復有佛剎微塵數光明以為眷屬。
疏：六、一一下，彰眷屬。
疏：七、其光下，辨色相。眾寶隱映，表教道含容。
普照十方各一億佛剎微塵數世界海。
疏：八、普照下，明光應遠。
疏：九、彼世界下，彼眾感通。
以佛神力，其光於彼一切菩薩眾會之前，而說頌言：
疏：十、以佛下，偈聲命召，即通舉十號，示為所歸。十偈在文，且分為五：初、六偈自彰因、果已圓，勸同觀禮。於中，初一總明二利因滿，成正徧知。次一毛光開覺，是明行足。次一頌往來諸趣，是世間解；一念解脫，可謂善逝。次一云成正覺，即佛義焉。次一大音演寂，謂無上士；隨心開覺，是調御丈夫。次一諸力皆圓，即天人師也。二、有一頌明眾海已集，引例勸歸。既云已雨諸雲為供，是應供也。為對引例，故不當次。三、一頌圓音隨機，見必蒙益；結云兩足尊，即世尊也。四、一頌義海頓演，宜速及時。如三世佛大願而來，故結云如來也。五、一頌特命有緣，是光本意。
鈔：疏通舉十號者，疏成正徧知者，理無偏邪，目之為正；無法不照，名曰徧知即實智窮源號。言是明行足者，明是證行，行是教行，二行圓滿，名明行足即修行滿足號。言世間解者，明解世間故即權智圓明號。言可謂善逝者，善者，好也；逝者，去也。謂不向餘三界二乘去，唯向大菩提去即直往菩提號。言即佛義焉者，佛者，覺也。自覺覺他，覺行圓滿，名之為佛。由此天上、人間共所尊重，故曰世尊即無師自覺號。言謂無上士，夫士謂士夫；徧於眾聖，於眾聖中更無過上，名無上士即位超諸聖號。言調御丈夫者，調謂調練，御謂控御，故云調御則乃攝有情號。言天人師者，師謂軌範，說五乘教，利益眾生故即導軌眾生號。言是應供者，謂堪受人、天廣大供養故即堪為福田號。言結云如來者，乘如實道，來成正覺，故曰如來。即倣同先迹號。佛德無邊，十號略盡，故法華第三云：我是如來。應供。正徧知。明行足。善逝。世間解。無上士。調御丈夫。天人師。佛。世尊。未度者令度，未解者令解，未安者令安，未涅槃者令得涅槃。今世、後世如實知之。我是一切知者、一切見者。汝等天、人、阿修羅眾，皆應到此，為聽法故。斯即舉十號以昭然。初但云：如來亦復如是出現於世，如大雲起，徧覆三千大世界。則通、局有異。又下眾集，但云天、人、阿修羅等，勝、劣小異耳。今取彼意，故以十號釋經。十號之義，法界品方辨。
爾時十方世界海一切眾會蒙佛光明所開覺已，各共來詣毗盧遮那如來所，親近，供養，
所謂：此華藏莊嚴世界海東，次有世界海，名清淨光蓮華莊嚴。彼世界種中有國土，名摩尼瓔珞金剛藏，佛號法水覺虛空無邊王。於彼如來大眾海中有菩薩摩訶薩，名觀察勝法蓮華幢，與世界海微塵數諸菩薩俱，來詣佛所，各現十種菩薩身相雲，徧滿虛空，而不散滅；復現十種雨一切寶蓮華光明雲，復現十種須彌寶峰雲，復現十種日輪光雲，復現十種寶華瓔珞雲，復現十種一切音樂雲，復現十種末香樹雲，復現十種塗香、燒香眾色相雲，復現十種一切香樹雲如是等世界海微塵數諸供養雲，悉徧虛空，而不散滅。現是雲已，向佛作禮以為供養，即於東方各化作種種華光明藏師子之座，於其座上結跏趺坐。
此華藏世界海南，次有世界海，名一切寶月光明莊嚴藏。彼世界種中有國土，名無邊光圓滿莊嚴，佛號普智光明德須彌王。於彼如來大眾海中有菩薩摩訶薩，名普照法海慧，與世界海微塵數諸菩薩俱，來詣佛所，各現十種一切莊嚴光明藏摩尼王雲，徧滿虛空，而不散滅；復現十種雨一切寶莊嚴具普照耀摩尼王雲，復現十種寶燄熾然稱揚佛名號摩尼王雲，復現十種說一切佛法摩尼王雲，復現十種眾妙樹莊嚴道場摩尼王雲，復現十種寶光普照現眾化佛摩尼王雲，復現十種普現一切道場莊嚴像摩尼王雲，復現十種密燄燈說諸佛境界摩尼王雲，復現十種不思議佛剎宮殿像摩尼王雲，復現十種普現三世佛身像摩尼王雲如是等世界海微塵數摩尼王雲，悉徧虛空，而不散滅。現是雲已，向佛作禮以為供養，即於南方各化作帝青寶閻浮檀金蓮華藏師子之座，於其座上結跏趺坐。
此華藏世界海西，次有世界海，名可愛樂寶光明。彼世界種中有國土，名出生上妙資身具，佛號香燄功德寶莊嚴。於彼如來大眾海中有菩薩摩訶薩，名月光香燄普莊嚴，與世界海微塵數諸菩薩俱，來詣佛所，各現十種一切寶香眾妙華樓閣雲，徧滿虛空，而不散滅；復現十種無邊色相眾寶王樓閣雲，復現十種寶燈香燄樓閣雲，復現十種一切真珠樓閣雲，復現十種一切寶華樓閣雲，復現十種寶瓔珞莊嚴樓閣雲，復現十種普現十方一切莊嚴光明藏樓閣雲，復現十種眾寶末間錯莊嚴樓閣雲，復現十種眾寶周徧十方一切莊嚴樓閣雲，復現十種華門鐸網樓閣雲如是等世界海微塵數樓閣雲，悉徧虛空，而不散滅。現是雲已，向佛作禮以為供養，即於西方各化作真金葉大寶藏師子之座，於其座上結跏趺坐。
此華藏世界海北，次有世界海，名毗瑠璃蓮華光圓滿藏。彼世界種中有國土，名優鉢羅華莊嚴，佛號普智幢音王。於彼如來大眾海中有菩薩摩訶薩，名師子奮迅光明，與世界海微塵數諸菩薩俱，來詣佛所，各現十種一切香摩尼眾妙樹雲，徧滿虛空，而不散滅；復現十種密葉妙香莊嚴樹雲，復現十種化現一切無邊色相樹莊嚴樹雲，復現十種一切華周布莊嚴樹雲，復現十種一切寶燄圓滿光莊嚴樹雲，復現十種現一切栴檀香菩薩身莊嚴樹雲，復現十種現往昔道場處不思議莊嚴樹雲，復現十種眾寶衣服藏如日光明樹雲，復現十種普發一切悅意音聲樹雲如是等世界海微塵數樹雲，悉徧虛空，而不散滅。現是雲已，向佛作禮以為供養，即於北方各化作摩尼燈蓮華藏師子之座，於其座上結跏趺坐。
此華藏世界海東北方，次有世界海，名閻浮檀金玻瓈色幢。彼世界種中有國土，名眾寶莊嚴，佛號一切法無畏燈。於彼如來大眾海中有菩薩摩訶薩，名最勝光明燈無盡功德藏，與世界海微塵數諸菩薩俱，來詣佛所，各現十種無邊色相寶蓮華藏師子座雲，徧滿虛空，而不散滅；復現十種摩尼王光明藏師子座雲，復現十種一切莊嚴具種種校飾師子座雲，復現十種眾寶鬘燈燄藏師子座雲，復現十種普雨寶瓔珞師子座雲，復現十種一切香華寶瓔珞藏師子座雲，復現十種示現一切佛座莊嚴摩尼王藏師子座雲，復現十種戶牖階砌及諸瓔珞一切莊嚴師子座雲，復現十種一切摩尼樹寶枝莖藏師子座雲，復現十種寶香間飾日光明藏師子座雲如是等世界海微塵數師子座雲，悉徧虛空，而不散滅。現是雲已，向佛作禮以為供養，即於東北方各化作寶蓮華摩尼光幢師子之座，於其座上結跏趺坐。
此華藏世界海東南方，次有世界海，名金莊嚴瑠璃光普照。彼世界種中有國土，名清淨香光明，佛號普喜深信王。於彼如來大眾海中有菩薩摩訶薩，名慧燈普明，與世界海微塵數諸菩薩俱，來詣佛所，各現十種一切如意王摩尼帳雲，徧滿虛空，而不散滅；復現十種帝青寶一切華莊嚴帳雲，復現十種一切香摩尼帳雲，復現十種寶燄燈帳雲，復現十種示現佛神通說法摩尼王帳雲，復現十種現一切衣服莊嚴色像摩尼帳雲，復現十種一切寶華叢光明帳雲，復現十種寶網鈴鐸音帳雲，復現十種摩尼為臺、蓮華為網帳雲，復現十種現一切不思議莊嚴具色像帳雲如是等世界海微塵數眾寶帳雲，悉徧虛空，而不散滅。現是雲已，向佛作禮以為供養，即於東南方各化作寶蓮華藏師子之座，於其座上結跏趺坐。
此華藏世界海西南方，次有世界海，名日光徧照。彼世界種中有國土，名師子日光明，佛號普智光明音。於彼如來大眾海中有菩薩摩訶薩，名普華光燄髻，與世界海微塵數諸菩薩俱，來詣佛所，各現十種眾妙莊嚴寶蓋雲，徧滿虛空，而不散滅；復現十種光明莊嚴華蓋雲，復現十種無邊色真珠藏蓋雲，復現十種出一切菩薩悲愍音摩尼王蓋雲，復現十種眾妙寶燄鬘蓋雲，復現十種妙寶嚴飾垂網鐸蓋雲，復現十種摩尼樹枝莊嚴蓋雲，復現十種日光普照摩尼王蓋雲，復現十種一切塗香、燒香蓋雲，復現十種栴檀藏蓋雲，復現十種廣大佛境界普光明莊嚴蓋雲如是等世界海微塵數眾寶蓋雲，悉徧虛空，而不散滅。現是雲已，向佛作禮以為供養，即於西南方各化作帝青寶光燄莊嚴藏師子之座，於其座上結跏趺坐。
此華藏世界海西北方，次有世界海，名寶光照耀。彼世界種中有國土，名眾香莊嚴，佛號無量功德海光明。於彼如來大眾海中有菩薩摩訶薩，名無盡光摩尼王，與世界海微塵數諸菩薩俱，來詣佛所，各現十種一切寶圓滿光雲，徧滿虛空，而不散滅；復現十種一切寶燄圓滿光雲，復現十種一切妙華圓滿光雲，復現十種一切化佛圓滿光雲，復現十種十方佛土圓滿光雲，復現十種佛境界雷聲寶樹圓滿光雲，復現十種一切瑠璃寶摩尼王圓滿光雲，復現十種一念中現無邊眾生相圓滿光雲，復現十種演一切如來大願音圓滿光雲，復現十種演化一切眾生音摩尼王圓滿光雲如是等世界海微塵數圓滿光雲，悉徧虛空，而不散滅。現是雲已，向佛作禮以為供養，即於西北方各化作無盡光明威德藏師子之座，於其座上結跏趺坐。
此華藏世界海下方，次有世界海，名蓮華香妙德藏。彼世界種中有國土，名寶師子光明照耀，佛號法界光明。於彼如來大眾海中有菩薩摩訶薩，名法界光燄慧，與世界海微塵數諸菩薩俱，來詣佛所，各現十種一切摩尼藏光明雲，徧滿虛空，而不散滅；復現十種一切香光明雲，復現十種一切寶燄光明雲，復現十種出一切佛說法音光明雲，復現十種現一切佛土莊嚴光明雲，復現十種一切妙華樓閣光明雲，復現十種現一切劫中諸佛教化眾生事光明雲，復現十種一切無盡寶華蘂光明雲，復現十種一切莊嚴座光明雲如是等世界海微塵數光明雲，悉徧虛空，而不散滅。現是雲已，向佛作禮以為供養，即於下方各化作寶燄燈蓮華藏師子之座，於其座上結跏趺坐。
此華藏世界海上方，次有世界海，名摩尼寶照耀莊嚴。彼世界種中有國土，名無相妙光明，佛號無礙功德光明王。於彼如來大眾海中有菩薩摩訶薩，名無礙力精進慧，與世界海微塵數諸菩薩俱，來詣佛所，各現十種無邊色相寶光燄雲，徧滿虛空，而不散滅；復現十種摩尼寶網光燄雲，復現十種一切廣大佛土莊嚴光燄雲，復現十種一切妙香光燄雲，復現十種一切莊嚴光燄雲，復現十種諸佛變化光燄雲，復現十種眾妙樹華光燄雲，復現十種一切金剛光燄雲，復現十種說無邊菩薩行摩尼光燄雲，復現十種一切真珠燈光燄雲如是等世界海微塵數光燄雲，悉徧虛空，而不散滅。現是雲已，向佛作禮以為供養，即於上方各化作演佛音聲光明蓮華藏師子之座，於其座上結跏趺坐。
如是等十億佛剎微塵數世界海中有十億佛剎微塵數菩薩摩訶薩，一一各有世界海微塵數諸菩薩眾前後圍繞，而來集會。是諸菩薩，一一各現世界海微塵數種種莊嚴諸供養雲，悉徧虛空，而不散滅。現是雲已，向佛作禮以為供養，隨所來方，各化作種種寶莊嚴師子之座，於其座上結跏趺坐。
疏：第三、爾時十方下，所召雲奔，文分為三：第一、同會道場，第二、現自在用，第三、聲、光自述。今初，亦三：初、總明；二、所謂下，別顯；三、如是等下，總結。
別中十方即為十段。一一方中，皆有十事：一、定方，二、土海，三、世界，四、佛名，五、主菩薩，六、眷屬數，七、至佛所，八、興供雲，九、申禮獻供，十、化座安坐。此中應有世界種名，略不說耳。其東方供雲應有十種，而但九者，塗香、燒香二文合故。言各現者，主、伴，一一皆現也。重重無礙，各徧虛空；一一可觀，名不散滅。十方化座，體、相各異，而皆同名蓮華藏師子之座者，師子之義，已見上文。蓮華藏言，通有三意：一、約菩薩，表含藏開敷故；二、約所詮，將說依報故；三、約諸會，通顯華嚴故。上、下還於本方坐者，佛圓迴身，皆見面故；異於餘宗，但八方故。三、總結中文有其八：一、略示前文，云如是等；二、總明海數，謂十億剎塵，以上來所列是華藏鄰次之海，口光各照一億，十方故有十也上二段，前別中所無；三、結主；四、結伴；五、結來至；六、結興供；七、結禮獻；八、結安坐。既為總結，故闕定方。已至會中，故闕初海等三事。
鈔：疏已至會中，故闕初海等三事者，一、土海，二、世界海，三、佛名。非別從彼來，故此不說。
如是坐已，其諸菩薩身毛孔中，一一各現十世界海微塵數一切寶種種色光明。一一光中，悉現十世界海微塵數諸菩薩，皆坐蓮華藏師子之座。此諸菩薩，悉能徧入一切法界諸安立海所有微塵。彼一一塵中，皆有十佛世界微塵數諸廣大剎，一一剎中，皆有三世諸佛。世尊。
此諸菩薩，悉能徧往親近、供養。於念念中以夢自在示現法門開悟世界海微塵數眾生，念念中以示現一切諸天歿生法門開悟世界海微塵數眾生，念念中以說一切菩薩行法門開悟世界海微塵數眾生，念念中以普震動一切剎、歎佛功德神變法門開悟世界海微塵數眾生，念念中以嚴淨一切佛國土、顯示一切大願海法門開悟世界海微塵數眾生，念念中以普攝一切眾生言辭、佛音聲法門開悟世界海微塵數眾生，念念中以能雨一切佛法雲法門開悟世界海微塵數眾生，念念中以光明普照十方國土周徧法界示現神變法門開悟世界海微塵數眾生，念念中以普現佛身充徧法界、一切如來解脫力法門開悟世界海微塵數眾生，念念中以普賢菩薩建立一切眾會道場海法門開悟世界海微塵數眾生如是普徧一切法界，隨眾生心悉令開悟；念念中一一國土各令如須彌山微塵數眾生墮惡道者，永離其苦；各令如須彌山微塵數眾生住邪定者，入正定聚；各令如須彌山微塵數眾生隨其所樂，生於天上；各令如須彌山微塵數眾生安住聲聞、辟支佛地；各令如須彌山微塵數眾生事善知識，具眾福行；各令如須彌山微塵數眾生發於無上菩提之心；各令如須彌山微塵數眾生趣於菩薩不退轉地；各令如須彌山微塵數眾生得淨智眼，見於如來所見一切諸平等法；各令如須彌山微塵數眾生安住諸力、諸願海中，以無盡智而為方便，淨諸佛國；各令如須彌山微塵數眾生，皆得安住毗盧遮那廣大願海，生如來家。
疏：第二、如是坐已下，現自在用，即為歎德。謂塵塵近佛，念念益生。文有其八：一、明諸菩薩毛孔現光，二、光現菩薩，三、菩薩入塵，四、塵含廣剎，五、剎有如來，六、菩薩往供，七、助佛揚化，八、所化成益。初二可知。三中言安立海所有微塵者，略有二義：一、一切施設依、正等塵，一一稱真故；二、約觀心，眾生意識所緣，即是法界。例依名相分別而轉，是謂安立。妄故為塵。體皆可依，是名大剎。皆有覺性，是曰如來。此明菩薩證入眾生性海。四中可知。五、隨世俗故，說有三世；全稱性故，並在塵中。六中供養者，通財及法。七、於念念下，助佛揚化。第八、念念中下，所化成益。於中賢首對前開悟，以三義釋之：一、別配釋，二、圓通釋，三、各別釋。
初者，謂以前十法門對後所成十益，一門得其一益。二、三前卻，餘並如次。一、以夢自在門夢中警覺造惡眾生，令得斷惡，免苦益故。二、以菩薩行門令入正定。三、以現諸天歿生門令生天受樂，以放逸，則歿；剋念，便生故上三人、天乘。四、以動剎現無常令厭，以歎佛神變令欣，成二乘益下皆大乘。五、以嚴剎大願令修褔求向。六、以攝生言辭令發大心，以佛音聲即同體大悲故。七、以佛雲雨法令入菩薩不退之位已上三位在地前三賢。八、以照徧滿法界土及神變令得初地已上智眼，見平等法。九、以佛普現徧法界解脫力令得八地已上大力、大願無盡智，淨國土益。十、以普賢建道場令住佛果大願海。言生如來家者，入佛果位，故生，非是初地已上生佛家也。
二、圓通者，此上十法於此十益一一徧通。謂或一法成十益，或十法成一益。如是互徧，無所障礙。
三、各別者，謂前十法門各自開悟世界海微塵數眾生，此以法為益；後十益但言須彌塵數，不言剎塵之國，則是己身以人為益。既各別釋，則夢自在門亦顯一切，皆如夢故。延促等無礙，故云自在。餘並可知。
鈔：疏三、各別者，前之二釋：一、則一一別對，二、則互相總對。今不對前，則七、八兩段義不相關。七、約法開悟，八、約身成益。身、法不同，故不相對。上言對前為三者，前二相由，故名為對；今與前別，亦是對前。
疏：此上菩薩法化，始從放光，終於得益，順數八段。若逆推十二，重疊無盡：一、其十須彌塵數眾生得益，方在一國，餘一切土皆爾，故云一一國土各令等也。二、此一切土益在一念時中，餘一切念時皆爾，故云念念中也。三、如是念念之益，方是一法門所開悟，一一法門皆爾。四、彼多法門，方是一念所用，餘念念所用法門亦爾。五、彼多念法門，方論一廣剎，如一廣剎如是，十剎塵數廣剎皆爾。六、彼多廣剎，方論一塵內，如一塵，一切安立中諸塵亦然。七、如上諸塵，方是一安立海，如一安立海，徧法界諸安立海亦然。八、徧法界安立海中業用，方是一化菩薩所化，如一化菩薩，十世界海化菩薩，一一皆然。九、諸化菩薩，方是一光所現，如一光，一一光亦然。十、彼十剎塵數光明，方是一毛孔現，如一毛孔，徧身一一毛孔皆然。十一、彼徧身毛孔，方是一菩薩，如一菩薩，有如是十億佛剎微塵數各世界海微塵數菩薩徧身毛孔皆爾。十二、上來所明十一重作用，方論來此一會，如此一會，於餘佛會亦復如是。此後一段，偈文具之。又上十二重，一一開之為二，便成二十四重。且如一念望一切念，即是二義；類例相似，合之為一。餘十一重，準此思之。如是重疊無盡，各周法界，唯智頓觀，非心、識境。華嚴海會，大用皆然。
鈔：疏此上菩薩法化，始終下，上約順釋，今乃逆收，以彰深妙耳。細尋易了。
爾時諸菩薩光明中同時發聲，說此頌言：
疏：第三、光、聲自述。前既光、聲召命，今亦光、聲自述。菩薩位極，用窮深廣。若非自述，時眾難知。十頌分二：初一總明，兼陳說處；
疏：後九別顯德用殊勝。文分為三：初三通顯體、用自在：初偈悲、智相導，度眾生，而不疲；次偈空、有雙觀，入法門，而常寂；後偈物、我無滯，故化他，而自淨。
鈔：疏初悲、智相導，度眾生，而不疲者，悲無大智，即成愛見；愛見悲者，則於生死有疲厭心。今劫海修行，而無疲厭，明有智導矣。智若無悲，則多趣寂，名為下劣。今脫苦眾生心無下劣，即有悲導矣。悲故能度，智故無疲。
疏次偈空、有雙觀等者，空、有雙觀即是前半，空無分量，有無邊際。入法門，而常寂即是後半，由前觀有，入一切法門；由前觀空，而恆寂滅。
疏後偈等者，三世二利，是願皆修。斯則名為物、我無滯，便成後半化他、自淨。
疏：次五頌別敘前現自在，與前影略：一、身徧十方，智觀寂滅，即顯不唯來此會也。二、身光普入，智眼徧觀。三、住一毛端，徧動諸剎，況乎於上處寶蓮華。四、塵塵多身、門門化異，舉一歿生門可以例諸。五、念、劫無礙，結由證深；念、劫既融，故於念念能作。法性無礙者，分與無分，皆無礙故。謂證理不唯無分故，在一切處，而全在一法。一切法亦然，各有四句。身等不唯分故，常在此，而無在。思之。
鈔：疏言與前影略者，前有入塵，此中即無；此有住一毛端、徧動諸剎、塵塵多身、剎那頓現等，彼皆略無。
疏分與無分，皆無礙故乃至然，各四句者，總相而言：分即是事，無分是理，理、事既融，故無障礙。言各有四句者，事、理，皆四故。
理四句者，一、無分限，以徧一切故。二、非無分，以一法中無不具故。三、具分、無分，謂分、無分一味，以全體在一法，而一切處恆滿故，如觀一塵中見一切處法界。四、俱非分、無分，以自體絕待故，圓融故；二義一相，非二門故。
事四句者，一、有分，以隨自事，相有分齊故。二、無分，以全體即理故。大品云：如色，前際不可得，後際不可得。此即無分也。三、俱，以前二義無礙，是故具此二義，方是事故。四、俱非，以二義融故，平等故，二相絕故。
疏身等不唯分故等者，謂由上諸義，理性不唯無分故，在一切處，而全體在於一內；不唯分故，常在一中，而全在一切處。而事法不唯分故，常在此處，恆在他方；不唯無分故，徧一切處，而不移本位。又由理性不唯無分故，不在一事外；不唯分故，不在一事內。事法不唯分故，常在此處，而無在；不唯無分故，常在他處，而無不在。是故無在、無不在，而在此、在彼，無有障礙也。然此中有兩對事、理各有二四句，乃成八句。疏中但出二句，謂上云證理不唯無分故，即初對約理一句。其一切法皆爾者，舉例耳。今云身等不唯分者，即是後對中約事一句，以身等即事也。餘之六句，略而不出。故上總言，各二四句，意中含取。
疏：後一偈結廣有歸。普賢勝行皆入，非獨向來所陳，故能光中演斯自在。
爾時世尊欲令一切菩薩大眾得於如來無邊境界神通力故，放眉間光。此光名一切菩薩智光明普照耀十方藏，其狀猶如寶色燈雲，徧照十方一切佛剎。其中國土及以眾生，悉令顯現。又普震動諸世界網，一一塵中現無數佛，隨諸眾生性、欲不同，普雨三世一切諸佛妙法輪雲，顯示如來波羅蜜海；又雨無量諸出離雲，令諸眾生永度生死；復雨諸佛大願之雲，顯示十方諸世界中普賢菩薩道場眾會；作是事已，右繞於佛，從足下入。
疏：大文第四、現瑞表法。上所現相，但召有緣。眾集將陳，故重現斯瑞。瑞文有三：初、光示法主，二、現華表義，三、現眾表教。法藉人弘，故先明主；義為教本，故在教前。今初、示主，文分為六：一、意，二、體，三、名，四、相，五、展，六、收。今初，可知。
二、放眉間光，即光體也。眉間者，表離二邊故。於體不計有、無二邊，於義不著常、無常等諸法相邊，於行不習苦、樂二邊，於道不住邪、正二邊，於人不執因、果二邊，於教不說世、出世二邊，於諦不見真、俗二邊，於化不定權、實二邊，是故為眾放眉間光。
三、此光下，辨光名。菩薩智光者，令得能知智也；普照十方藏者，令照所知境也。藏有三義：一、智光含德無盡故。二、以十方剎海各於塵內重含諸剎故。三、亦通於五藏以言智光故：照初二藏，令菩薩證；照次二藏，令菩薩成證，則得於涅槃；成，則得於菩提；照第五藏，令化令淨。三中後二，如下業中。
四、其狀下，顯相。謂色如燈雲，猶日、月洞照，周徧潤澤，雨法雨故。具如相海品。
五、徧照下，展，即光業用。於中分五：一、所照分齊，謂盡十方一切佛剎。二、光所現，謂土及眾生。三、動剎網，以諸世界重疊影現，交互相當，猶如網孔。四、塵現如來。五、隨機雨法，略舉三法，皆下所顯：初、法輪雲，示其所行；二、出離雲，示其所度；三、大願雲，示說法主，謂將說普法，令知法主大願普周剎塵內故。
第六、作是下，收，則示有終歸。證從佛流，眉間出光；修因順果，故須右繞；自下升高，故從足入；履佛所行，方證入故。
鈔：疏於體不計有、無二邊者，一切諸法體不出於有與無故。於義不著常等者，就一有上，自有常、無常之義。謂生滅是無常義，不生滅是常義。又不生滅是無常義等，只要一有法上，即有常、無常、我、無我，苦之與樂，淨、非淨等，故云諸法相徧。於行不習苦、樂者，斷見計樂行，常見計苦行等。住正道者，則不分別是邪是正，因、果交徹故，世間性空即是出世間故，隨順觀察世諦即入第一義故。於諦常自二，於解常自一故。未堪實化，權為說三；大根既熟，便為說實。權是即實之權，實是即權之實故。
疏照初二藏，令菩薩證者，一、如來藏，在纏含果法故；二、自性清淨藏，在纏不染故。此二本有，故令其證。
疏照次二藏，令菩薩成者，一、法身藏，謂果位為功德所依故；二、出世間上上藏，謂出纏超過二乘、菩薩故。並已出纏，故致成言。
疏照第五藏，令化令淨者，以第五法界藏通因通果。外持一切染、淨有為，名為法界；內含一切恆沙功德，故復名藏。以有因，故化之；以有染，故淨之。餘如前說。
疏三中後二，如下業中者，即藏有三義中後二義：下動剎網，一一塵中現無數佛，即第二義；雨三法雨，即第三義。妙法輪雲，即如來藏，便是所證；二、出離雲，即令化令淨；三、大願雲，令得令成義。
疏謂色如燈雲者，相海品云：如來眉間有大人相，名徧法界光明雲，摩尼寶華以為莊嚴。放大光明，具眾寶色，猶如日、月，洞徹清淨。其光普照十方國土，於中顯現一切佛身，復出妙音，宣揚諸法。
爾時佛前有大蓮華忽然出現。其華具有十種莊嚴，一切蓮華所不能及，所謂：眾寶間錯以為其莖；摩尼寶王以為其藏；法界眾寶普作其葉；諸香摩尼而作其鬚；閻浮檀金莊瑩其臺；妙網覆上，光色清淨；於一念中示現無邊諸佛神變；普能發起一切音聲；摩尼寶王影現佛身；於音聲中，普能演說一切菩薩所修行、願。
疏：第二、爾時佛前下，現華表義，文有二別：一、總標華現。為坐所現中方眾故，通表所詮佛華嚴故，別表華藏佛所淨故，故於佛前出此蓮華。既通表華嚴，亦具同時具足等十門及教義等，而其本意正表義耳。忽然現者，依理起事，難測量故。二、其華下，顯具德嚴，文亦有二：先標十種，顯德無盡；後所謂下，別列十句：前六體備眾德，後四妙用自在。
今初蓮子住處有含藏之義，故名為藏，表示法門一含一切。華藏之名由此而立。後妙用中，一念況多。摩尼寶王，即前藏體；影現佛身，即依、正無礙。既發多聲，聲皆演法。
鈔：疏亦具同時具足等十門及教義等者，十門可思。但法是所依體事中一華事耳。言教義等者，即是十對所依體事。由此華事為理所融，故具十對，令同時等。而康藏和尚約義分齊釋成云：一、教義，謂見此蓮華能生解故；二、事理，華即是事，舉體同真故；三、境智，華是所觀，同智性故；四、行位，是萬行華，隨位別故；五、因果，因事之華，攬因成果故；六、依正，全是所修，亦能依故；七、體用，體同真性，用應機故；八、人法，恆攬於人，攝為法故；九、逆順，逆同五熱，順十度故；十、感應，徧應一切，亦能感故。
疏而其本意正表義耳者，以十玄十對，凡舉一事，必具十玄；凡一玄門，必收十對。泛明一法，一一圓收故。若作教者，但是旁來，然其本意唯表義耳。
疏忽然現者，隨難牒釋。準觀佛三昧海經第二明地金剛白毫相光云：此相現時，佛菩提樹白毫力故根下自然化生寶華，縱廣正等四十由旬。其華金色，金剛為臺。佛眉間光，照此華臺，其光直下，至金剛際等，與此大同。
此華生已，一念之間於如來白毫相中有菩薩摩訶薩，名一切法勝音，與世界海微塵數諸菩薩眾俱時而出，右繞如來，經無量匝；禮佛足已，時勝音菩薩坐蓮華臺，諸菩薩眾坐蓮華鬚，各於其上次第而住。其一切法勝音菩薩了深法界，生大歡喜，入佛所行，智無凝滯，入不可測佛法身海，往一切剎諸如來所，身諸毛孔，悉現神通，念念普觀一切法界。十方諸佛共與其力，令普安住一切三昧，盡未來劫常見諸佛無邊法界功德海身，乃至一切三昧解脫神通變化，
疏：第三、此華生下，現眾表教。文略有三：一、現眾時。言一念者，華生無間，表教、義相應。二、現眾處。謂白毫中，表教從所證淨法界所流，為眾教源，如白為色本。三、有菩薩下，正明眾現。亦分為三：一、主、屬齊現。徧詮諸法，故云一切；所詮圓滿，是曰勝音。圓教法門必攝眷屬，故下文云：世界海微塵數修多羅以為眷屬。權、實無礙，故曰俱時。二、右繞下，申敬就座。主、伴雖殊，並修因順果，故右繞如來；文、義相隨，故依華坐；正、助不等，臺、鬚有差。上義依理明，故忽然而現；今教由人立，故眾從佛流。亦如涅槃：從牛出乳。三、其一切下，彰其德業。主教是宗，故偏歎主，文有十句，略為二解：一、豎配十地。此明普攝十地功德，一句一地：初地歡喜，得智證如；二地性戒，是佛所行；三地多聞，入法身海；四、行道品，善友是依；五、地雙行，現通利物；六、觀法界，般若現前；七、功用已終，故佛與力；八、無生無動，住三昧心；九、為法師，見無邊法；十、具於大盡，三昧等圓。初地尚攝諸地功德，況於後後不具前前。二、橫就極位釋者，一、理智了真，二、量智入行，三、證窮法身，四、常觀受用，五、毛現神變，六、念觀法門，七、外感佛加，八、內安深定，九、豎見來際，十、橫無不圓。故此十句攝為五對。若橫若豎，能證必具，故為二釋。
鈔：疏亦如涅槃：從牛出乳者，即第十四經、南本十三云：爾時眾中有一菩薩，名住無垢藏王，有大威德，成就神通，得大總持，三昧具足，得無所畏。即從座起，偏袒右肩，右膝著地，長跪合掌，白佛言：世尊！如佛所說：諸佛、菩薩所可成就功德、智慧無量無邊，百千萬億實不可說！我意猶謂：故不如是大乘經典。何以故？因是大乘方等經力，故能出生諸佛。世尊阿耨多羅三藐三菩提。時佛讚言：善哉，善哉，善男子！如是，如是，如汝所說。是諸大乘方等經典雖復成就無量功德，欲比是經，不可為喻。百倍、千倍、百千萬億乃至算數、譬喻所不能及。善男子！譬如從牛出乳，從乳出酪，從酪出生酥，從生酥出熟酥，從熟酥出醍醐；醍醐最上。若有服者，眾病皆除，所有諸藥，悉入其中。善男子！佛亦如是，從佛流出十二部經，從十二部經出修多羅，從修多羅出方等經，從方等經出般若波羅蜜，從般若波羅蜜出大涅槃，猶如醍醐。言醍醐者，喻於佛性。佛性者，即是如來。善男子！以是義故，說言：如來所有功德無量無邊，不可稱計。釋曰：彼約讚法勝能，從微至著；今但取從佛出教，以況眉間出眾耳。然此段經文，諸說不同。若澤州先於菩薩申己解中有一問云：此經是其言教，阿耨多羅三藐三菩提是其果證。教淺證深，何故菩提不及是經？釋言：此中偏名宣說佛性之詮、法身之教，以之為經。所證即是性淨因果，所生菩提是其方便因果。性淨為本，方便為末。末不如本，故佛菩提功德不及。準後佛答，其義如是。次下釋佛答。合中云：以佛合牛，約應身佛；十二部經合乳，說小乘經；修多羅合酪，名大乘教。藉小開大，故名為出。後四俱大乘。詮事之教名修多羅，謂施、戒等事。方等合生酥，即大乘中破相空教。因事顯理，故名為出。以般若合熟酥，究竟離相，證實之慧，名為般若。依理起慧，是故名出；約行辨教，亦得名出般若經。然此般若即是向前菩提體也。以醍醐合涅槃，般若了因，了彼無始法性涅槃，是故名出；約實辨教，亦得名出涅槃經。言佛性即是如來者，是法身如來，非報身如來。報身功德不及此經，故不即之。上皆遠公之意。若望經意，未必如是。謂此公豎將大小、事理以配五味，乃成屈曲。如何不說大乘十二部等耶？今謂無垢藏意。推功歸本，果從教生；如來述成，成其推功之義。醍醐最上，功本由乳；如來至極，功歸於教。故涅槃即是如來，如來即是菩提。誠謂滔滔之水本於濫觴，合抱之樹生於毫末。故說教為佛本，何用強分大小、法報別耶？然佛自揀此經異於小乘。今牛出乳，是大教耳。若爾，何成五味？謂十二部經辨所說教。出修多羅者，十二分教出生契理、合機之義故。修多羅出方等者，由契理故，顯出真理；正理廣陳，為方等故。從方等出般若者，依理生智故。般若出涅槃者，以智契理，成極果故，故云涅槃。猶如醍醐，醍醐喻於佛性，佛性即是如來。文理昭然，何須屈曲？亦有說言：從佛出十二部經是本質教，從十二部出修多羅是影像教者，亦是妄推度耳。都無本、影之意。
疏故此十句攝為五對者，重收前釋，謂：一、如理如量對，二、法身報身對，三、身毛心念對，四、外感內安對，五、豎見橫圓對。
疏：大文第五、稱揚佛德。既現既至，任力稱揚。自申罔極之情，顯佛無涯之德，文分為二：初一眉間菩薩讚，後十十方菩薩讚。新眾纔集，佛便現瑞。文不累書，故編成次。以讚德相類，結集併之一處。乘現勝音之次，先舉勝音之偈，後十菩薩，即如次十方。昔人不曉斯文，便將後十為勝音眷屬。非唯章疏之失，亦乃翻譯有違。何者？且眉間出眾，即主、伴，皆讚。十方來眾寂無一言，主、伴禮儀一何疏索？況準法界品例，來者，皆有讚辭。細尋菩薩之名，與前十方如次相似，但由譯人不審，致令名小乖差。至下文中，一一對辨。
鈔：疏既現既至者，疏於釋文之前總彰讚意。於中有二：先正釋，後總科。今初既現即勝音讚，既至即十方菩薩讚。罔極者，即無極之情。故詩序云：情動於中，而形於言。言之不足，則詠歌之；詠歌之不足，則不知手之舞之，足之蹈之。故生公用此意釋說偈意，云：以罔極之心詠歌、舞蹈耳。
疏初一眉間菩薩讚下，科釋：先、總科；二、新眾纔集下，明讚次第。於中亦二：先正明，後結彈。今初，亦是通妨。謂有問言：若以後十為十方菩薩讚者，十方先來，何以後讚？故今通云：現瑞與讚二，皆同時，則勝音與十方讚亦同時。自是結集，集讚一處耳。又應問言：既是結集排次，居然合排十方在前，何以向後？故釋云：乘前讚勝音德次，是故先舉勝音讚耳。
疏昔人不曉下，二、結彈古德。於中又三：初、正辨非；次、何者？且眉間出眾下，立理；三、況準法界品下，引例合歎。
即於眾中承佛威神，觀察十方，而說頌曰：
疏：今初、勝音，文分二：先說偈儀，後正說偈。下十例然。偈中總相讚佛，亦含諸問，思之，可知。
鈔：疏亦含諸問，思之者，文含四十句，且收十海：初偈即佛海；次偈演說海；三、一偈變化海，一毛示現故；四、一偈眾生海；五、一偈世界海；六、一偈法界安立海；七、一偈波羅蜜海；八、一偈佛壽量海，已證佛地，必有壽故；九、一偈解脫海，普賢開覺，已離障故，已獲神通、作用、解脫故；十、一偈名號海，身雲普徧，隨物立名故。十海既爾，攝餘句問例然，故令思之。
疏：十頌分三：初、三直就佛歎，次、六約眾歎佛，三、有一偈雙結主、伴。
初中三偈皆歎如來體、用無礙，於中，初一不動本，而周徧，則十身圓融，徧四法界；後二不壞小相，而廣容。上則事如理故，此則事含理故。於中，前一偈半，一毛攝三世間，後半類餘。謂徧法界內，皆有佛身，無有一毛不含剎海。又一毛表解脫門，諸佛、菩薩智所住故。現多剎海者，門門，皆是淨土因故。
鈔：疏則十身圓融，徧四法界者，以但言佛身，故通十身；但云法界，故通四界。以體即理，以用即事。體、用無礙，即事理無礙；即一即徧，即事事無礙。又初句體徧，次句明用，第三句明用徧，第四句不動本也。
本有二種：一、真身為本，本體自徧，以用如體，故不動本，而能普徧。二、應用之中自有本、末：菩提座身即本，周十方即末，故下不起樹王，而升四天，正明不動本，而周徧；今明雖徧法界，而處此座，明不壞末，而歸本。此二不相離故，疏以不動本，而周徧釋不壞末，而歸本耳。
疏上則事如理故等者，菩提座身是事，以如理故周徧。言此則事含理者，一毛是事，無不包故。由理有二義：一、無處不徧，二、無法不包。猶如虛空，具包、徧義。今事如理，故具上二義，即事事無礙中事理融通門也。疏又一毛表解脫門者，約觀心釋。一毛外有內空，能容受故。
疏：次六偈約眾歎者，聖賢輔翼，顯主勝故。六偈總明主、伴皆徧，於中，初二總身總相徧，後四總身徧別中。既微細難思，故唯普智方知，普行方立。
鈔：疏初二總身總相徧等者，然有四句，謂：一、總徧總中，二、總徧別中，三、別徧別中，四、別徧總中。然所徧通依、正，且約能徧為正，所徧為依。依、正各有總、別：正總即全身，別即眼、耳，乃至一毛；依總即全一國土，別即若樹若石，乃至一塵。初但言剎中安坐，故是總身總相徧；後明身徧塵中之土，總徧別中。
疏：三、雙結，可知。
爾時眾中復有菩薩摩訶薩，名觀察一切勝法蓮華光慧王，承佛威神，觀察十方，而說頌曰：
疏：第二、十方菩薩讚德。十方即為十段：今初、東方。言眾中者，大眾海中。前列名處，名觀察勝法蓮華幢。幢相高出，王是超勝。此喻相似。光慧即是所喻幢體。
鈔：疏言眾中者，即大眾海中，為揀昔解以為勝音眷屬讚故，則是勝音眾中菩薩故。今明是新、舊二種大眾海中。
疏：偈中讚佛真、應二身，密答上佛地。如來智等攝佛地故。十頌分二：初三讚真，後七讚應。讚真必體、用雙美，讚應唯約用明。欲顯門差，實非體外。
今初也。於中，初一讚智身，次一讚法身，後一雙結。智含四智，法即法界，五法具矣。智中，上半正體證真，下半後起隨俗。又句各一智：初句大圓鏡智，行相深細故；次句平等性智，自、他平等，即法界故；次句妙觀察智，於自、共相無礙轉故；末句成所作智，成就利他，導世事故。二、讚法身中：上半體、相皆同。同有二義：一、本性法身體同。言無依者，無住本故；無差別者，體無二故。二、已證法身相同，力、無畏等，皆無異故。此則無礙慧身不依一切，離諸分別，是無差別。下半用同。能現、能生身、土、智影，皆無二故，即法身無色，應物現形。三、雙結者，上半結智上句根本，下句後得，下半結法。但舉其用，體通上下，以智契如故。金光明說：如如及如如智為法身故。
鈔：疏又句各一智者，上約二智，此約四智。四智之相已見第一經，今但取其與今經文相應之處，而引之耳。
疏力、無畏等，皆無異故者，即問明品文。經云：文殊法常爾法王唯一法一切無礙人一道出生死一切諸佛身同共一法身一心一智慧力無畏亦然。言相同者，即相似名同，非謂共也。
疏此則無礙慧身不依一切者，上以無住本釋無依。無依是理故，無住即實相之異名。今以智慧釋無依，故出現品云：一切佛法依慈悲慈悲復依方便立方便依智智依慧無礙慧身無所依故。離諸分別，是無差別者，上釋無差別，約理無二；今釋無差，但心無分別耳。故無差別與無分別，有通有局。局，則無差別是理，無分別約智；通，則理亦得名無分別。故問明品云：佛剎無分別無憎亦無愛。智亦得名無有差別，謂無差別智為能證故。今用通義，以無分別釋無差別。
疏能現、能生身、土、智影，皆無二故者，即唯識釋大圓鏡智之能。亦如上引。
疏即法身無色，應物現形者，引證。此語正是肇論。論云：法身無色，應物現形；般若無知，對緣而照。若取其本據，即是經云：佛真法身猶若虛空應物現形如水中月。下經亦云：佛以法為身清淨如虛空所現眾色形令入此法中也。
疏以智契如下，會上二身，令無障礙，是真法身。引金光明，已如上引，即三身品。
疏：後七讚應分三：初一隨樂現應。不思議者，隨緣無邊故。光明覺云：億那由劫共思量色相威德轉無邊等。次四身光演法：初一化身演法，望前應身，即重化也；次二毛光演法；後一結歎難量。法輪義如別說。後二偈成道起通。上皆圓融。亦有十身，且從一義耳。
鈔：疏望前應身，即重化者，應身對法、報，應身是化身；今於應身上起化，故云重化。如釋迦是應身，涅槃受供，於其毛端現多化佛，即重化也。
爾時眾中復有菩薩摩訶薩，名法喜慧光明，承佛威神，觀察十方，而說頌曰：
疏：第二、南方法喜菩薩。前雲集中名普照法海慧。會義亦同。光明即照法故。
疏：十頌歎佛寂用應機德，答前境界。法身顯現，即分齊境；無生、無體，即所觀境；眾生、國土，皆所化境。於中分三：初四依真起應。於中分二：先一偈顯真。佛身常者，第一義常，出三世故。智符於理，湛然常照。顯者，離二障故；現者，常在前故，不同眾生自體常也。法界悉充滿者，諸根相好，一一無邊，無限福、智所莊嚴故。次二句音恆用普，恆自受用廣大法樂故。下三偈起用：初一普隨物樂，次一感應道交，後一法光無際。
鈔：疏先一偈顯真者，此約法、報無礙之身為真佛也。第一義常者，本有常也。智符於理，湛然常照者，即是修成合本有也。若依法相，後常是相續常；今依法性宗，冥符於理，同理常也。故生公涅槃疏云：夫真理自然，悟亦冥符。真則無差，悟豈容易？不易之體為湛然常照。即其義也。顯者，離二障者，亦有二意。若別說者，離煩惱障，故法身顯；離所知障，故智身成。合，則二障俱障二身，離於二障，俱顯二身。智性本有，非照今有故。
疏諸根相好，一一無邊者，即自受用身果；無限福、智所莊嚴故者，即自受用因。故唯識云：二、受用身。此有二種：一、自受用，謂諸如來三無數劫修集無量福、慧資糧，所起無邊真實功德及極圓淨常徧色身，相續湛然，盡未來際，恆自受用廣大法樂。釋曰：以論對疏，居然可知。
疏初一普隨物樂下，三義皆通他受用身及變化身。故唯識云：二、他受用，謂諸如來由平等智示現微妙淨功德身，居純淨土，為住十地諸菩薩眾現大神通，轉正法輪，決眾疑網，令彼受用大乘法樂故。
疏：二、有三偈體、用無礙。於中，初二句約相，無生現生；次二句約性，無住而住；次一偈約用，無去、住而普周；後偈體、用雙拂，謂無體拂上無生，無生為佛法體故。今體即非體。無住處者，拂約性二句；亦無生可得，拂示生句；下半拂前第二偈約用，用如影故。
鈔：疏無生為佛法體故者，諸經論中，皆詮無生之理故。淨名不二，發始明之。楞伽經說：一切不生。中論不生為論宗體。傅大士亦云：佛法以無生為體，無著為宗，忘想為因，涅槃為果。諸文非一。
疏無住處者，拂約性二句者，以約性云法性如虛空諸佛於中住，似有住處。今謂法性如空，則無所住。況體無生，安有能住？不住諸法，方住法性，故上文云諸佛於中住。故金剛經云：應無所住，而生其心，若心有住，則為非住。大品云：若住一切法，不住般若波羅蜜；不住一切法，方住般若波羅蜜。故大般若會會之初，皆先明無住。淨名亦說：無住為本。
疏：三、有三偈明真、應無盡：一、法雲無盡，二、眾會無盡，三、身相無盡。無盡相言，兼真身故。終不盡者，全同體故。
鈔：疏無盡相言，兼真身故者，一、應用無盡，若鏡對萬形；二、真體無盡。此復二種：一、十蓮華藏之色相故；二、一一色相體無窮盡，湛然不變故。經云：如來妙色常安隱不為時節劫數遷大聖曠劫行慈悲獲得金剛不壞體。勝鬘云：如來色無盡智慧亦復然故。
爾時眾中復有菩薩摩訶薩，名香燄光普明慧，承佛威神，觀察十方，而說頌曰：
疏：第三、西方香燄菩薩。前名月光香燄普莊嚴。此中光即月光，明慧即是智慧莊嚴。
疏：十頌讚佛身含眾海，即答加持問，由加能入故。於中，前九讚眾海，則佛德可知；後一結德歸佛。前中，初一總，餘八別。別中二：前四平徧一切。於中，初一智身入剎塵；次一色身普現用；後二釋成前義：一、普賢行圓故，二、身、心平等故。後有四偈明微細，入於毛孔剎中，而作用故。後一結中，非唯一會，一切菩薩，皆入佛身，方為讚佛。
爾時眾中復有菩薩摩訶薩，名師子奮迅慧光明，承佛威神，徧觀十方，而說頌曰：
疏：第四、北方菩薩。此同本名，但加慧字。
疏：然此十頌歎佛依體起用，轉大法輪，答前佛行。佛以轉法化生，為其行故。文中分三：初二句總，次八偈半別，後一偈結。別中讚佛十化：初、二句現受生化，處處受生，身雲徧故；次、一偈讚神通化，末句雖云轉法，意在通用；三、有三句讚業果化，一切諸剎名號不同者，示同趣類業報名字故上三依身；四、隨應演妙法者，即辯揚化，隨應則能斷彼疑故；五、一偈勸讚勵化，妙音讚勵故；六、一偈慶慰化，普雨法雨，令彼進修無生法故上三語業；七、有一偈領受意化，領問、受取，演昔行故；八、有一偈決擇意化，決擇有情心、行差別及揀諸法性、相不同，方能普化故；九、一偈發起意化，發起宿善及三乘大行，為善調故；十、有一偈造作意化，建立佛法事義，種種皆令見故。依實起用即是化身，故說化身無別心、色。此之十化與佛地經次第無違，但令相融，不違經旨。末後一偈結歸斯會，可知。
鈔：疏言十化者，即佛地經說佛身有十化。初依身輪起三種化：一、受生化，謂受最後身；二、神通化，謂現諸變等；三、業果化，謂受金鏘等。又依語輪起三種化：一、辯揚化，謂轉法輪，斷疑答難；二、讚勵化，謂讚勝勸學；三、慶慰化，謂有進修，或能斷證，隨喜慶慰。意化有四：一、領受意化，謂領問、受取等；二、決擇意化，謂觀有情心、行差別，揀擇諸法性、相不同；三、發起意化，謂能發起宿世善根及令二乘發大行等；四、造作意化，謂能建立諸法事義。是故當知：依實起用即是化身，故說化身無別心、色。釋曰：上即論文，疏文具用，欲會釋經，少有添減；但觀向引，自分疏中主、客之言。
爾時眾中復有菩薩摩訶薩，名法海慧功德藏，承佛威神，觀察十方，而說頌曰：
疏：第五、東北方法海菩薩。前眾集中名最勝光明燈無盡功德藏。法海可當最勝，光明義與慧同；功德藏名，前、後無別；無盡二字，前有後無。
疏：十頌讚佛攝勝眷屬，答佛力問。寄讚菩薩，實由佛力，故結云住力地中。文中，初一智滿得法，即為總相。如是方便門者，此有二意：一、指前，謂具前三輪之化，故能周徧一一國土；二、即下九別，為如是方便也。
餘九別相，共讚七事：一、讚普演大音，有三種大：一者、處大，一一國故；二者、義大，說佛所行故；三者、體大，周聞十方故。二、讚時無空過，念念觀法，證真實故。三、能入勝處，諸佛身中修淨國故。四、於染無礙，塵中證法，而周行故。五、能入佛境行處有二：一、智行處，謂十力境；二、佛化處，謂器及眾生。六、有三頌善入音聲：初入大音，次入妙音，後入一切音。七、一頌善知諸地。言從地者，即出心也；而得地者，即住入也；力地中者，即佛地也；所獲法者，結上方便也。
爾時眾中復有菩薩摩訶薩，名慧燈普明，承佛威神，觀察十方，而說頌曰：
疏：第六、東南方慧燈菩薩。名全同前。
疏：十頌讚諸菩薩悟入深廣。由三昧力見佛三昧，即答三昧問也。於中分四：初、二歎見佛真體：一、見佛離相，二、見佛自在。言離眾相者，般若云：離一切諸相，則名諸佛。慈氏論云：但離四相，即離一切。謂：名、義、自性及差別也。言自在者，由菩薩定、慧雙運，故見佛自在也。次、四頌明悟法：一、證深理法，願力而現；二、悟多行法，褔、智成形；三、達果法，體無不徧；四、了教法，深廣難知。三、有二頌歎身業普應：一、深，二、廣。云堅密者，齊佛體、用。堅即金剛之身，密謂三密之一。即一而多，故徧一切；即大而小，故現塵中。無功之應，故無相而現。若約法門，此身即如來藏性也。不可破壞，故堅；深而難見，故密。眾生塵心，無不皆具。本自有之，故曰無生；體絕百非，故曰無相。眾生六根，是謂諸國。四、後二頌歎得佛加持：一、此佛力，二、餘佛力。
鈔：疏離一切諸相，則名諸佛者，復有文云：若見諸相非相，則見如來。疏慈氏論云：但離四相等者，此釋上離一切言故。四加行位菩薩但觀此四。四者，一、名，二、義，三、名、義自性，四、名、義差別。名即能詮，義為所詮。名中有句：名詮自性，句詮差別。則名中有自性、差別，義中亦有自性、差別。能詮、所詮，此二相異，故二別觀。若名義自性、名義差別，二二相同，故合觀察。謂觀於名，必詮自性；若觀於句，必詮差別。故自性名與自性義，此二相同。名義差別，相同亦爾。
爾時眾中復有菩薩摩訶薩，名華燄髻普明智，承佛威神，觀察十方，而說頌曰：
疏：第七、西南方。前列名處云普華光燄髻，少同多異。
疏：十頌歎佛攝生自在德，答前自在問，文分為三：初六攝生無遺，次二寂用無礙，後二大用無涯。
今初文二：初二能攝，謂身、語深廣。前偈語，後偈身。身中上半體，客塵不染故；下半用，隨物見異故。亦是釋疑，為物現相，不乖如空。後四偈所攝：初偈何人能了，內信外攝者；次偈以何眼見，唯勝非劣；次偈了見何法，謂一切法地地三心；後偈何位究竟，菩薩地盡，至入佛海。
次二寂用無礙中，初偈用徧出興，體無來往；後偈即用恆寂，隨解自差。後二大用無涯者，初一一毛，皆普現通；後一一身，各徧轉法。
鈔：疏亦是釋疑，為物現相，不乖如空者，疑云：既以法為佛身，清淨如虛空，何緣現金色等？云何令人悟於虛空？答有三意：一、體雖無相，為物現相；物宜見故，隨他意耳。二者、若不現相，云何令人悟於無相？如不因言，豈顯無言之理？上二意即為物現相句中通之。三、如虛空言，取其清淨無相，非離相求。相即無相，故不乖空。故下經云：佛住甚深真法性寂滅無相同虛空而於第一實義中示現種種所行事所作利益眾生事皆依法性而得有相與無相無差別入於究竟皆無相。故相不乖無相，相即無相耳。疏地地三心者，即入、住、出。下當廣說。
爾時眾中復有菩薩摩訶薩，名威德慧無盡光，承佛威神，觀察十方，而說頌曰：
疏：第八、西北方菩薩。前名無盡光摩尼王，此云威德慧，即摩尼王，法、喻異耳。
疏：十頌歎佛出現說法，皆周徧德，答無畏問。說法無畏故。於中分三：初二總顯身光徧應，次七辨其所作，後一結用歸本。辨所作中分二：初三明光照無遺；後四演法周徧：一、徧塵內、外法界剎中，二、徧佛身中一切剎內，三、明所轉性、相，四、明能轉圓音；後一結用歸本，不可得故。
爾時眾中復有菩薩摩訶薩，名法界普明慧，承佛威神，觀察十方，而說頌曰：
疏：第九、下方菩薩。前名法界光燄慧，此云普明，即前光燄。
疏：十頌讚佛境勝用，菩薩能入，答神通問。文云各各現故。於中二：前三顯佛境勝用：先半偈標其體，謂妙身色相；後二頌半辨其用。後七菩薩能入，謂入佛境界。於中三：初二具德故知見，次三知見成益，後二結用速疾，並可知。
爾時眾中復有菩薩摩訶薩，名精進力無礙慧，承佛威神，觀察十方，而說頌曰：
疏：第十、上方菩薩。此與前名顛倒而已。
疏：十頌讚佛圓音現身，神變自在，答無能攝取問。謂此願力普周，無能令不取故。於中分三：初三頌歎佛圓音雨法德。然具十義：一、唯一妙音，一梵音故；二、徧聞一切，稱法性故；三、此一即多，事、理融故；四、彼一一音雨多法雨；五、彼法各具一切文辭；六、各同一切眾生之音；七、此音各各徧一切處；八、所說各顯性淨之理；九、各令一切，普得見聞；十、各各皆得究竟之益。上之十義，從一妙音展轉開之。具十無盡，方曰圓音。文處可見。
鈔：疏一梵音故者，唯取五天梵音，意在一故。二、即此一梵音，稱性故徧。三、此一梵音中即具一切音，故疏釋云事、理融故。一梵音是事，事為理融，故一具一切。四、多法雨者，隨前一音即說四諦、十二因緣、六波羅蜜、因果等法。五、隨說一法，具多文辭，如四諦品說四諦法，徧周法界，主、伴無盡。六、隨前一音、一法，各同一切眾生之音。如百道風，各吹多竅，競發異響。前第三一音具多，是佛音自具；今一具多，是隨一音外同物類。七、隨一類音各徧一切處，多類皆爾。八、唯宣稱性，融差別故。九、能令萬類，皆得見、聞上之性淨。十、隨聞大、小，益皆究竟。言文處可見者，上之八義，句各一義，唯第九義具於三句，十亦一句，故十二句，而有十義。
疏：次四歎佛現身無礙德：初偈解脫力故，現處周細；次偈法身力故，現相即虛；後二偈以般若德發揮前偈：初偈釋下半。言影像者，顯無方所故。謂光東，則影西；光西，則影東。質對像生，來無所從；質謝像亡，去無所至。故此影像即空無體。後偈釋上半。言如空者，不可取等故。故雖現形，猶如水月，平等如空。
鈔：疏言影像者，顯無方所者，此句標，下別釋之。離其影像以為二喻。影取光影喻，故云光東影西等。然光影喻自有二意：一、以若身、若樹等以喻物機，日、月之光以喻佛智，所見之影喻佛色形，如瞿師羅之短質，佛智對之為三尺之影；無邊身之長質，佛智對之為窮上界，而有餘之影。今不取此義。二、質喻法身，無二相故；光喻機感，隨其東、西，所感異故；影喻色形，隨機感光，而東、西故。今取此義，云無方所。
二、以像一種為鏡像喻，故云質對像生。無從無去，即無方所。故此影像下，雙結二喻。無方所言，意明空耳。
疏言如空者，不可取等故者，等取四義。謂此偈中五義如空：一、不可取，無物可取，智覽無性故。二、無生，非從無之有故。三、無起作，非新成故。四、應物現前，無有一物不對空故；隨器大、小，孔隙之異故。五、平等，十方虛空，皆不可量，三際虛空同一相故。如來五義者，一、離相故，二、真常故，三、湛寂故，上三寂然不動；四、即感而遂通；五、體、相、用等，佛佛相望，平等無二。
疏故雖現形，猶如水月者，經云：佛真法身猶若虛空，應物現形，如水中月。此義佛佛平等，故結云平等如虛空。
疏：後三歎佛神變自在德：一則毛孔廣容，二則願能普徧，三舉少況多。
疏：又上略配十句。其中具有四十句意，不能繁指。
如此四天下道場中，以佛神力，十方各有一億世界海微塵數諸菩薩眾，而來集會。應知一切世界海，一一四天下諸道場中，悉亦如是。
疏：第六大段結通無窮分中分二：初、舉此；二、應知下，類彼。言四天下者，意在閻浮。言總，意別。既以結通菩薩雲集，尤顯上歎是彼十方。遠方便竟。
鈔：疏既以結通菩薩雲集，尤顯上歎是彼十方者，謂若是勝音眷屬，何以歎後結云如此四天下道場中，以佛神力，十方各有一億世界海微塵數諸菩薩眾，而來集會耶？明知上是十方菩薩歎佛德耳。現相品竟。
疏：普賢三昧品第三經初。：將釋此品，四門同前。初、來意者，前眾既集，光示法主，今將說法，是故法主入定受加為近方便，故次來也。
疏：二、釋名者，普賢明說法主，以說普法故。三昧是業用，以非證不宣故。此則人、法合舉普賢之三昧，亦此三昧是普賢所有。又三昧境界名為普賢，一切如來藏身為普賢故。此則普賢即三昧，揀餘定也。若準梵本普賢三昧威德神變品，威德、神變，皆定之用；攝用從體，但云三昧也。縱佛加、光讚，皆因定故。餘會入定受加，起定即說，同為一品。今此開者，文多義廣，勸修學故。言義廣者，建立普賢之行願故。故此比餘。粗相而說，四同、六異。言四同者，入、住、加、出。言六異者，一、數異，餘會入、起唯一，此會入、起俱多故。二者、類異，類餘方故。三、利益異，定起多人益故。四、光讚異，如來毛孔光明讚故。五、眾請異，從定起已，待眾請故。六、證相異，餘會經終，方有證相；此品益已，即便地動、雨雲等故。四、五二種，十地雖有，而不具六。今此具六，故別立品，以此說果，餘皆因故。又為諸會本故，總故。七、八、九會，雖是果定，說通因、果，又非總故。
鈔：普賢三昧品第三：疏二、釋名，疏文有二：一、正釋，二、解妨。前中有三釋：第一、釋普賢是人；第二、釋普賢是法；第三、依梵本，義通人、法。
疏縱佛加下，二、解妨難。有二種難：一、義廣名局難。難云：文中具有佛加、光讚，何以偏名三昧一法？釋意可知。
疏餘會入定下，通第二、違例開品難。難云：諸會之中，皆入定等在於本品，今何開耶？故疏牒此以答。答文有二：一、釋餘不開所由。二、今此開下，釋今開所以，而文有四：一、正答前問。二、從四、五二種下，展轉生難。難云：光讚、眾請，十地亦有，何名六異？彼何不開，今此則開？答意可知。三、以此說果下，出廣所由。四、七、八、九下，通躡迹難。難云：若說果法別立此品，七、八、九會亦說果法，何不立耶？答意云：彼唯有一，而無二義故。
疏：三、宗趣者，入法界定，法界佛加為宗，令法界眾成法界德為趣。望於後品，亦說世界海為趣。
爾時普賢菩薩摩訶薩於如來前坐蓮華藏師子之座，承佛神力，入于三昧。
疏：四、釋文者，文有六分：一、三昧分，二、加持分，三、起定分，四、作證分，五、毛光讚德分，六、大眾偈請分。初中有二：一、明此界入定，二、類通十方。就初分三：一、承力入定，二、彰定名字，三、明定體、用。
今初，有六：一、時，說偈竟時。二、主，顯佛普德，唯普賢故。三、處，依如來者，常對佛故。四、所依座。大集云：菩薩得蓮華陀羅尼，故說法處，皆有蓮華。表所入三昧自性無染，含果法故。五、所依因，謂所入深廣，要承力故。六、正入三昧，心、境冥故。
疏：二、此三昧下，彰定名字。毗盧遮那，前已廣釋。
鈔：疏二、此三昧下，彰定名字，疏文有三：一、解文，二、彰入所以，三、敘昔異、同。今初，先指前；
疏：復有釋言：廣、大、生息，具此三義，名如來藏身。身即體也，依也。此有二種：一者、修成，二者、本性。本性者，凡、聖俱成；修成者，唯諸佛有。諸佛有者，慈悲無邊，故名為廣；智慧無上，故稱為大；生相已盡，故云生息。涅槃云：離有常住，故名如來。萬德含攝，是謂藏身，即是出纏之法身也。言本性者，謂即藏識。包含種子，建立趣生，故名為廣；本覺現量，與佛等故，名之為大；新新生故，名之為生；染、淨、苦、樂所不能動，故名為息。即上法身在纏名藏，謂空、不空；空為能藏，藏不空故。
鈔：後復有下，正釋，文有二釋：一、約廣、大、生息釋，二、約光明徧照釋。前中，先總，後別。今毗者，廣大也；盧遮，生也；那者，息也。即安國意也。
疏諸佛有者，慈悲無邊下，二、廣釋也。先明修成。三義即是三德，謂恩、智、斷。言生相盡者，即起信意故。彼有三細，謂業、轉、現。總名生相，在賴耶識。今言盡者，論云：菩薩地盡，覺心初起，心無初相。以遠離微細念，故得見心性。心即常住，名究竟覺。釋曰：遠離細念，即生相盡也。故次引涅槃經離有常住，釋如來義，即第四經。離有，即生相息也。常住之義，同上起信。
疏言本性者下，釋本性。言本覺現量者，本覺即是所證本性，唯真現量，方能證故。與佛等者，起信論云：所言覺義者，謂心體離念。離念相者，等虛空界，無所不徧，即是如來平等法身，說名本覺。故以等佛而釋大也。言新新生者，釋生息義。雖別明二字，意取即生而息。上約本淨，今約隨染。言染、淨、苦、樂所不能動者，上約隨緣，此明不變。又上約生滅，此約真如故。約生滅隨緣，常生；約真如不變，常息。
疏即上法身在纏下，別釋藏字，兼釋如來非報身也。謂空、不空，標二藏名。起信云：復次真如依言說分別有二種義。云何為二？一者、如實空，以能究竟顯實故；二者、如實不空，以有自體具足無漏性功德故。釋曰︰上即雙標。
疏空為能藏，藏不空者，即次下論中意。論云︰所言空者，從本已來一切染法不相應故。謂離一切法差別之相，以無虛妄心念故。當知真如自性非有相，非無相，非非有相，非非無相，非有無俱相，非一相，非異相，非非一相，非非異相，非一異俱相，乃至總說一切眾生以有妄心念念分別，皆不相應，故說為空；若離妄心，實無可空故。所言不空者，以顯法體空無妄故即是真心，常恆不變，清淨滿足，則名不空，亦無有相可取，以離念境界，唯證相應故。釋曰︰上引論文，即雙釋二藏，而疏引意，釋於空藏藏不空意，猶似難見。此有二意：一者、據論標中本意。自性清淨心不與妄合，則名為空；性具萬德，即名不空。及至釋文乃云若離妄心，實無可空，即顯空藏因妄，而顯，而不空藏要由翻染，方顯不空，故云以顯法體空無妄故，即是真心等。如本有檀德，今為慳貪﹔本有尸德，今隨五欲﹔本有忍德，今為瞋恚﹔本有進德，今為懈怠﹔本有寂定，今為亂想﹔本有大智，今為愚癡。是則慳藏於施，乃至癡藏於慧。是故論云：以知法性無慳貪，故隨順修行檀波羅蜜等，萬行例然。故下論釋本有真實識知義，云︰若心有動，非真識知。明妄心之動，藏其真知，是以即妄之空藏不空之萬德。故下經云︰知妄本自真見佛則清淨。故上論云︰以能究竟顯實，故名為空。故知空藏能藏不空。能藏既空，則顯不空之藏本來具矣。二者、自性心上，無妄為空；隨所無者，即不空德。如空無慳吝，即顯有檀﹔空無妄動，顯有性空。故是空藏藏不空也。
疏：若以光明徧照解毗盧遮那，毗盧遮那即是能觀大智，如來藏身即所觀深理。凡雖理有，佛智方照。又毗盧遮那亦通本有，本有真實識知，徧照法界義故。斯即本覺迷，而不知，不得其用，唯佛覺此，能無不為，故云一切諸佛。揀非凡也，亦非因也。
鈔：疏若以光明下，二、約光明徧照釋。曲有二意：一、以毗盧遮那為能證，即是修成；如來藏身以為本有。是故結云凡雖本有，佛智方證。二、又毗盧下，以毗盧遮那亦為所證，則以如來而為能證。言本有真實識知義者，即起信生滅相中之文。論云：若心起見，則有不見之相。以心性離見，即是徧照法界義故。若心有動，非真實識知。意云：若無動念，即真識知。既云即是徧照，則毗盧遮那亦本有矣。
疏：顯於依、正，離如來藏，無別自體，故入此也。
鈔：疏顯於依、正下，第二、彰入所以，可知。
疏：賢首釋云：諸佛徧於一切，即顯諸佛無不周徧法界剎海及彼塵中所有諸剎。諸剎塵中復有諸剎，如是重重不可窮盡。言如來藏身者，明即此徧剎之身包容所徧法界剎海，無不皆在如來身中，故名藏身。是故融通總有四句：一、身徧剎海，二、剎在身中，三、身徧身內剎，四、剎入徧剎身。即內即外，依、正混融，無礙無障。是此三昧所作，故以為名。將說此法，故入茲定。
鈔：疏賢首云下，第三、敘昔異、同。意以身包剎海，得藏身名，但是下文用中一義，攝義不周，不為正釋。順經宗意，故存而不論。
普入一切佛平等性，能於法界示眾影像，
疏：三、普入下，明體、相、用。此定相、用無量無邊，皆悉依於如來藏說。略舉其要，句有十三，門乃有十，以後二門收五句故；攝為六對，後之二門各一對故。文有四節，義唯有三，至下當明。
鈔：疏普入下，明體、相、用，文有三：初、總科；
疏：言六對者，初、二句明體用一對。謂無分別智證平等性以為定體，影現法界為勝用也。謂以因因性證彼因性，成彼果性，顯果果性。如是佛性，則具七義：一、真，二、實，三、善，四、常，五、樂，六、我，七者、清淨。生、佛之性，本、末不殊，況佛果果，豈不平等？佛平等性即如來藏，是故但入如來藏身，即是已入佛平等性。此為第一契合佛性門也。言勝用者，即示眾影像門，謂能現、能生身、土、智影也。
鈔：二、言六對下，隨文別釋；三、言四節者，結束稱讚。
疏初、二句下，釋初對中先雙標；謂以因因性下，雙釋。先釋正入一切佛平等性。言因因等者，即涅槃二十七師子吼菩薩品云：佛性有因，有因因；有果，有果果。因者，十二因緣；因因者，即是智慧，發心已去。果者，即阿耨多羅三藐三菩提；果果者，無上大涅槃。今疏文意：因因即觀緣之智，通發心已去；因即所證之理，能證至果，為大菩提；為大菩提所證至果，名大涅槃。前二是因，後二是果。而有重因、果言者，謂十二因緣是正因性，雖有此性，若無觀智，不能成果；今由觀智，令彼成果，即與因作因，故名因因；菩提對前，已名為果，而大涅槃由菩提顯，故此涅槃即是菩提果家之果。故彼經喻云：如無明為因，諸行為果。行緣識果，則無明亦因，亦因因；識亦果，亦果果。舉此無明為因因，則在行前。行如十二因緣，無明如觀智，則觀智在於十二因緣前。而遠公云：十二因緣，近起觀智，遠為涅槃正因，故名為因。方依前因以起觀智，依因起因，故名因因者。則因因在於十二緣後，理則可矣，而不順喻，無明因因在於行前耳。
然上四句之後，經中復有四句云：一、是因非果，如佛性；二、是果非因，如大涅槃；三、是因是果，如十二因緣所生之法；四、非因非果，名為佛性。此之四句，三即是前二、三兩句，智慧、菩提，皆依十二因緣生故。初及第四，皆前中初一，以十二緣約相是因，若約緣性即非因非果，是中道正性法身理也。二即第四，而菩提望前是果，望後是因，故言亦因亦果；涅槃之後更無所顯，故唯是果。又第四句非前四句，總為四句之體。就緣成四，與此為因，名為因性；與此為果，名為果性。猶如真如，出煩惱障，名為涅槃；出所知障，名為菩提。而體無二，隨出得名。佛性亦爾，因等四句，皆望緣取，而佛性體，體絕四句，俱非因、果。四句已亡，思之，可見。若總合上二種四句，成五佛性。復成四句：一、或有佛性，闡提人有，善根人無，是前因性之中一分之義，以未成佛時，善、惡、無記，皆名佛性。亦取其惡，故云一分，闡提有也。二、或有佛性，善根人有，闡提人無，即因因性。三、或有佛性，二人俱有，即是因性，中通十二緣，亦非因非果之性。四、或有佛性，二人俱無，即彼果性及果果性。對前兩重四句，可以意得。十二因緣名佛性者：一、當體淨故，是法身性；二、能知名義，成反流故，名報身性。又前滅後生，非斷非常，顯中道故。故初四句後，經云：善男子！以是義故，十二因緣不生，不滅，不常，不斷，非一非二，不來不去，非因非果。
又三雜染即三德故，翻煩惱雜染以成般若，翻業雜染以成解脫，翻苦雜染以成法身。當相即是性淨三德。觀之，則是觀行三德；證之，則是圓滿三德。又初因性，即染淨緣起；二因因性，即內熏發心；第三果性，即始覺已圓；四果果性，即本覺已顯。又初隨染隱顯，二微起淨用，三染盡淨圓，四還源顯實。又初與四俱是理性，但染、淨分二；二之與三俱是行性，但因、果有殊。又初染而非淨，二淨而非染，三亦淨亦染，四非染非淨。又初自性住性，二是引出佛性，三、四皆是至得果性。又初二因中理、智，後二果中理、智。因、果雖異，理、智不殊。理、智似分，冥契無二，唯一心轉。絕相離言，無不包融，故名佛性。由此名為佛性契合門也。
疏如是佛性即有七義者，即涅槃三十五，經云：善男子！如來十力、四無所畏，乃至如是等法，是佛佛性。如是佛性，則具七事：一、常，二、樂，三、我，四、淨，五、真，六、實，七、善。今但義引，故小不次。澤州云：不遷名常，自在名我，安隱名樂，無染名淨，離妄是真，不空顯實，體順成善。後明菩薩性有六種，於前七中略無我、樂，加少分見。以其未得八自在我，故無我德；未得大涅槃，無真實樂德；未見自身佛性，故加少分見。
疏生、佛之性下，釋平等義。言佛平等性即如來藏下，會別歸總。此為第一下，結十門之一。
疏言勝用下，即釋經能於法界示眾影像，是第二門。謂能現、能生身、土、智影者，即唯識論釋大圓鏡智之文。謂三身、三土、三智之影，皆是鏡智之所現故。如第一經說，前鈔已引。
廣大無礙，同於虛空，法界海漩，靡不隨入，
疏：次、二深廣一對。廣者無邊，不在內、外故；大者無上，究竟實際故。無礙者，無所障故。同於虛空，成上三義，通為廣大無礙門。後句即入法漩澓門。漩即深也。
出生一切諸三昧法，普能包納十方法界。
疏：三、有二句出納一對。初出生三昧門，謂若自相，若共相等，一切三昧，皆從此生，此為諸定本故；後攝受法界門，終歸此故，法界體性故。
鈔：疏謂若自相等者，謂觀色等六塵入正定故，名為自相；若觀無常、空等入定，則名共相。並皆不離如來藏性。性即真如，故起信論云：真如三昧是諸三昧根本。上釋出生一切諸三昧法。
疏後攝受下，即釋普能包納十方法界。終歸此者，約事法界；法界體性，約理法界。
三世諸佛智光明海，皆從此生，十方所有諸安立海，悉能示現，
疏：四、有二句境智一對。初句能成佛智門，謂不體此理，非佛智故；後示現諸境門。然安立言，總有三種：一者、世界，安立依報；二者、聖教，安立妙義；三者、觀智，安立諦相。皆法界藏顯示現前。
鈔：疏四、有二句，前句即三世諸佛智光明海，皆從此生。言不體此理，非佛智故，體謂體達；若能證入藏身之性，即名佛智。正用起信：始覺同本，名究竟覺。故生公立體理成照義，云：理不待照，而自了；智必資理，而成照。故知理無廢、興，弘之由人；智雖人用，不在人出矣。故人有照分，功由理發；失理，則失照故。要見此理，方成佛耳。
疏後示現諸境門者，釋經十方所有諸安立海，悉能示現。上攝受法界，即言終歸此故。此能現者，文影略耳。皆自此生者，皆歸此故，故知萬物依地而生，終歸於地。
含藏一切佛力解脫諸菩薩智，能令一切國土微塵，普能容受無邊法界，
疏：五、有二句即依正含容門，為內外含容對，謂內含因果智力，外令塵容法界。由塵全依法界藏現，同真性故。
鈔：疏五、有二句即依正含容者，二句共成一門，一門便成一對。內含因果智力，釋經含藏一切佛力解脫諸菩薩智；從外令塵下，釋經能令一切國土微塵，悉能容受無邊法界。釋云：由塵全依法界藏現，即是事塵頓現萬境故。言同真性者，約理法界。
成就一切佛功德海，顯示如來諸大願海；一切諸佛所有法輪流通、護持，使無斷絕。
疏：六、有三句即成就攝持門，為成持人法對。謂初成果人功德大願；後持法輪，令不斷絕。由斯玄理，法眼常全故。
鈔：疏六、有三句下，三句成一門。一門分二：一、對前二句成人，即經云成就一切佛功德海；二、顯示如來諸大願海。是故疏云初成果人功德大願，即二句也。
疏後持法輪，即是持法，釋經一切諸佛所有法輪流通、護持，使無斷絕。言由斯玄理，法眼常全者，法眼常全無缺減，即第十四經。由真理湛然，故悟亦冥符；理既無虧，法眼常全矣！
疏：上言四節者，初四句明無幽不入，釋上毗盧遮那徧照之義；次四句無德不生，釋上一切諸佛之義；次二句內、外含容，釋上藏義；後三句成德持法，釋上身義。言義唯有三者，體、相、用也。入平等性，是定體也；廣大同空，是定相也；餘皆定用。此三圓融，總為無礙普賢三昧。
鈔：疏上言四節下，第三、結束稱讚。言次四句者，即出生一切下。言二句者，即含藏下。言後三句者，即成一切下。及下三義，皆是結束。此三圓融，稱讚也。
如此世界中普賢菩薩於世尊前入此三昧。如是盡法界虛空界、十方、三世、微細、無礙、廣大、光明、佛眼所見、佛力能到、佛身所現一切國土及此國土所有微塵，一一塵中有世界海微塵數佛剎，一一剎中有世界海微塵數諸佛，一一佛前有世界海微塵數普賢菩薩，皆亦入此一切諸佛毗盧遮那如來藏身三昧。
疏：二、如此下，類通十方及諸塵道。於中有二：初舉此；後如是下，類彼。類彼中二：初明平徧法界，後明重疊無盡。前中十一句，初一總明，謂盡窮法界；後十別指，以彰曲盡：一、盡虛空界；二、於空中盡十方處；三、於十方中徧三世時；四、於三世中微細物處，謂毛端等；五、凡諸小隙無礙之處；六、或廣大百千由旬等處；七、人、天、日、月光明等處；八、盡佛眼見處；九、盡神力到處；十、佛身能現之處。此第十句有二義：一者、結上，國土之言通十一段；二者、成下，以是身內之剎為微細故。
二、及此下，重疊徧中略有四重：一、盡法界塵言及此國土者，指前十處之國也，二、塵中多剎，三、剎中多佛，四、一一佛前有多普賢。於上諸處，皆入此定，故普賢身不分，普徧粗細、深廣，平滿重疊。此處入定，類通既然；法界入定，類通亦爾。故約主定，佛前唯一普賢，一切一故；若就類通，佛前各有塵數，一一切故。
鈔：疏此第十句有二義者，昔人唯有後義，則是佛身所現國土中塵有諸佛剎，遂令普賢不徧如來身外之剎也。
疏及此國者，指前十處之國者，即前第十句中初義。謂及盡法界國土中、盡虛空國土、盡三世國土等。其第十義身中國土，以文近故，疏中不指。
疏於上諸處下，總結能徧。上之四重，但所徧故。於中三：初、正結徧身；二、此處入定下，類通；三、故約主定下，解妨難。謂有難云：別明入定，佛前唯一普賢。今此結通，何以一一佛前各有多耶？疏中含有二義：一、正約主、伴，二、徧明即入。初、主、伴中，謂為主須一，為伴必多。難云：此中普賢應不為伴？故應答云：若為伴時，亦得有多。二者、即由上義故，此一者是即多之一，故疏云一切之一故；彼類通中多是全一之多，故疏云一一切故。前是舉一結多，此是即一即多。前是通辨緣起相由；今明力、用交徹，一有一切等。故普賢身不可思議。略有三類：一、隨類身，隨人、天等見不同故；二、漸勝身，乘六牙象等相莊嚴故；三、窮盡法界身，帝網重重無有盡故。今當第三，含有前二。
爾時一一普賢菩薩，皆有十方一切諸佛而現其前。彼諸如來同聲讚言：善哉，善哉，善男子！汝能入此一切諸佛毗盧遮那如來藏身菩薩三昧。佛子！此是十方一切諸佛共加於汝，以毗盧遮那如來本願力故，亦以汝修一切諸佛行願力故，所謂：能轉一切佛法輪故，開顯一切如來智慧海故，普照十方諸安立海悉無餘故，令一切眾生淨治雜染得清淨故，普攝一切諸大國土無所著故，深入一切諸佛境界無障礙故，普示一切佛功德故，能入一切諸法實相增智慧故，觀察一切諸法門故，了知一切眾生根故，能持一切諸佛。如來教文海故。
疏：第二、爾時一一下，加分有三：初口加，次意加，後身加。初中有四：一、諸佛現前。以此口加，後無結通，故此總舉重重時、處一一普賢前也。二、彼諸下，讚其得定。此雖果定，菩薩門入，故云菩薩三昧。三、佛子下，明得定所由。所由有三：一、伴佛同加，佛佛道同故；二、主佛本願此二為緣；三、自修行願，是入定因。又上三義，前前由於後後，餘豈無斯行耶？法門主故，表說普法故。四、所謂下，辨加所為。此文二勢：一、辨加所為；二、顯上行願之相，故云所謂也。所為謂何？為轉法輪故。有十一句：初總，餘別。別中，初一總攝十智，餘九即是十海：一即安立海；二即眾生及業海；三即世界海；四即佛海；五即名號、壽量及解脫海，變化大用，皆功德故；六即波羅蜜海，到實相岸故；七即轉法輪海；八即根海；九即演說海。與下十智，令知此十。
鈔：疏得定所由。所由有三等，疏文有三：初、當句釋。二、又上三下，展轉釋。謂由自有行願，方得主佛願加；由主佛願，方得伴佛同加。故云前前由於後後。三、餘豈無下，通妨。難言：一切菩薩，皆修行願，何故不加？法門主下，疏答。答中二意：一、約教相；二、表說下，約表法說，如金剛藏表地智等。
疏餘九即是十海者，就十海名，二處具出；影帶鉤鎖，文該五處。言二處者，一、現相品眾海問中十海；二、成就品初標章答中十海。然文小異，開、合不次。問中十者，一、世界海；二、眾生海；三、長行闕一，偈中即有，謂世界安立海；四、諸佛海；五、波羅蜜海；六、解脫海；七、變化海；八、佛演說海；九、佛名號海；十、佛壽量海。二、世界成就品初答中十者，一、世界海，二、眾生海，三、一切諸佛海，四、一切法界海，五、一切眾生業海，六、一切根欲海，七、一切佛轉法輪海，八、一切三世海，九、一切如來願力海，十、一切如來神變海。若將此十對現相品者，此中一、二名次俱同；此中三即問中第四；此四即彼三；此中五、六皆帶第二，眾生海中開出，亦可第六根海通下諸海，須知根故，至成就品當更會之；此七是前第八演說及第五波羅蜜海，是所演故；此八即第六解脫；此九即前九、十二海，謂名號、壽量，皆由願力而得成故；此十即前七。上言此者，此成就品。言文該五處者，二處如前；三即此所為中，是為十海故；四者即下意加與智，即十海智故；五世界成就品答中稱歎十智，即是知此中十海之智，正是此中諸佛所與十智也。此上五處，三處是海，二處是智。其所為中雖無海言，而是海義。
然其五處決定相承，謂由問十海，故加所為中為於十海。佛與十智，令知十海。普賢得智，將欲說之。故觀察十海，知海難思，唯佛智能知。故稱讚十智，亦是讚所得之智，方能遂佛所為，答前問也。而其五處開合、廣略者，顯義無方故。亦似譯人不相對會，故今疏文並為會釋，使前後無違。下成就品更委會釋。今此所為中十句，正對問中十海。有三兩海兼下答名，以文同故。謂一即問中第三安立海。二即問中第二海。言業者，問中所無；即兼下名，答中開出。然有眾生必有於業，以此經中有淨治雜染得清淨言，故疏加之及業海也。三同問中第一。四同問中第四。五中攝前四海，謂：九、名號海，十、壽量海，六、解脫海，七、變化海。以其上四，皆佛隨機之大用故，故云一切佛功德也。六即問中第五。七、九二海皆是問中第八，答中但有轉法輪海，而無演說；問中但有演說，而無法輪。今此所為及與歎智，並開成二。八亦問中第二眾生開出。然上九句，七、九合成問中一演說海，八復合歸第二，故此九句唯有於七，而第五佛功德中獨有其四，兼七中餘六，故十海具矣。
疏與下十智，令知此十者，上來正釋經文，今對後生起，如前已說。
爾時十方一切諸佛即與普賢菩薩摩訶薩能入一切智性力智，與入法界無邊量智，與成就一切佛境界智，與知一切世界海成壞智，與知一切眾生界廣大智，與住諸佛甚深解脫無差別諸三昧智，與入一切菩薩諸根海智，與知一切眾生語言海轉法輪辭辯智，與普入法界一切世界海身智，與得一切佛音聲智。如此世界中如來前普賢菩薩蒙諸佛與如是智，如是一切世界海及彼世界海，一一塵中所有普賢悉亦如是。何以故？證彼三昧，法如是故。
疏：二、爾時下，明意加。於中有二：先加，後釋。前中亦二：先此土，後類通。前中與十種智，初一總，謂與果海之智。而言與者，佛力灌注，令增長故。一切智性即果海也。智性即力，無傾動故，具十力故。末後智字即能入也。餘九為別，即是成就品中十智。由與此智，故後能說彼智。觀彼十海，而文少不次：一即第三法界安立海智，安立無邊量故。二即第四佛海，佛海唯佛分齊之境。三即第一。四即第二眾生業海，業因微細，故云廣大。五含二句：一即第八佛神變海。解脫作用即是神變；神變依定，加三昧言。二含三世智。下文一念知三世，由佛不思議解脫力故。由加總句，故合此二。六即第五。七即第九。八即第七願海，以願力故，入法界中一切世界。九即第十，建立演說。又菩薩根更有多義：修十善道，有三善根；修諸地度，精進為根；攝受正法，信、慧為根；攝養眾生，慈、悲為根；為成佛道，悲、智為根。種種差別，皆善知故。二、如此下，類通，可知。第二、何以故下，釋所因中二：先徵。意云：諸佛有力能與，有慈能普，何以十智偏加普賢？釋云：普賢得此三昧，法爾應與。
鈔：疏餘九為別，即是成就品中十智等者，疏文有三：一、總相會通；二、一即第三下，別別對釋；三、又菩薩根下，隨難重釋。二、釋中，欲對下智，須知十智名字、次第。彼云：諸佛子！諸佛。世尊知一切世界海成壞清淨智不可思議，知一切眾生業海智不可思議。下皆略去不可思議，而加次第。三、知一切法界安立海智，四、說一切無邊佛海智，五、入一切欲解根海智，六、一念普知一切三世智，七、顯示一切如來無量願海智，八、示現一切佛神變海智，九、轉法輪智，十、建立演說海不可思議。經脫智字，然疏中則易知，但對名字、次第難知。已為會釋，並可知也。
是時十方諸佛各舒右手摩普賢菩薩頂。其手皆以相好莊嚴，妙網光舒，香流燄發；復出諸佛種種妙音及以自在神通之事，過、現、未來一切菩薩普賢願海，一切如來清淨法輪及三世佛所有影像，皆於中現。如此世界中普賢菩薩為十方佛所共摩頂，如是一切世界海及彼世界海，一一塵中所有普賢悉亦如是，為十方佛之所摩頂。
疏：三、是時下，身加中亦二：初此土；後如此下，類通。前中復二：先、佛手摩頂，明加被攝受。又準梵本，明十方佛身，皆不來此。舒臂不必長，而同時摩頂，各全觸頂，互不相礙，皆是如來自在業用。二、其手下，辨手相、用。於中十句以顯無盡：前五德相圓備，謂𦟛纖直等，故云相好莊嚴；後復出下，五句明妙用自在，意明此手亙十方，而包三世；收因、果，而該人、法。深、廣體、用，無邊自在，非言能說也。後結通，可知。
鈔：身加中，疏謂𦟛纖直等，故云相好者，𦟛纖之言，言兼相好。按大般若三十二相中：第九雙臂修直𦟛圓，如象王鼻。斯則𦟛直是相，手連臂故。纖者，三十二中云：五、世尊手足所有諸指圓滿纖長，甚可愛樂。言兼好者，八十好中手足指為二十，以一指為一好，謂十指端，皆圓纖可喜故。而言等者，即妙網光舒。此言顯故。三十二中云：四、世尊手足，二指中間，猶如鵝王，咸有網鞔，金色交絡，文同綺畫。即是相也。略舉此五，廣如十身相海品說。
疏亙十方等者，一切諸佛種種，即亙十方也；過、現、未來，即三世也。菩薩，因也；諸佛，果也。上二皆人，法輪即法也。頓具為深，橫該為廣；相好即體，出生等用。皆悉圓融，名無邊自在，謂即橫即豎、即人即法等。
疏：第三、爾時下，起定分，所作事竟故。於中二：初此界，後類通十方。前中亦二：初起定，後眾益。前中亦二：初、起主定，
從此三昧起時，即從一切世界海微塵數三昧海門起，
疏：二、起眷屬定。於中亦二：初、總，謂一起一切起，由此妙定即是一切三昧海故；餘定為門，皆入此故。彼全同此，亦受海名。
鈔：疏初、總，謂一起一切起等者，此上正釋。由此妙下，出其所以。所以有三：初、總攝故；二、終歸此故；三、彼全同下，通妨難。難云：若取歸此，如百川歸海，何以能歸亦受海名？故今通云：約隨機別用，故曰終歸。實則體同，更無異味，即是總中之別義耳。如於海中，說百川味。
所謂：從知三世念念無差別善巧智三昧門起，從知三世一切法界所有微塵三昧門起，從現三世一切佛剎三昧門起，從現一切眾生舍宅三昧門起，從知一切眾生心海三昧門起，從知一切眾生各別名字三昧門起，從知十方法界處所各差別三昧門起，從知一切微塵中各有無邊廣大佛身雲三昧門起，從演說一切法理趣海三昧門起。
疏：二、所謂下，別辨。塵數既多，略列其十：一、即能知智三昧，謂無一念暫差，故云念念無差，而不廢徧知，為善巧智；二、即所知塵境。上能所一對。三、現廣剎，四、現居處，即於世界總別一對。楞伽經云：如來藏識頓現一切身器及諸受用。器即廣剎，受用即是舍宅。五、知心念差別，六、知身相名字，即眾生色心一對。七、知廣處，八、知廣身，即依正一對。雖說微塵，意彰佛廣；虛空無方，有物處，則現。唯如來藏是實有，物依此建立。處所各別：隨菩薩行，剎有淨、穢；隨眾生業，趣類別故。微塵中佛復有一義，謂如來藏是真佛身，其體廣大，無能知者，恆在六、七微塵之中。一一有情各有藏識，故云各有無邊大身。
鈔：疏二、即所知塵境者，此有二義：一、塵即微細之塵，知其相虛，又能容納故；及為物因，如八地中知微塵差別智。二、即六塵境故，亦名微塵境。故安國云：謂色等五塵界是現量境，五識親證，都無塵相；如來藏中頓現身器，而無塵相。六、七妄想，謂有我、法想所現相，是分別變。分別變相但可為境，而無實用，如日發焰，帶微塵而共紅，非實紅也；如水澄清，含輕雲而俱綠，非實綠也。如觀本質，知畫像而非真；若了藏性，悟塵境而為妄。故經云：非不證真如而能了諸行皆如幻事等似有而非真。故法界微塵以為三昧。釋曰：此義易了，亦非經宗。故疏含有，而釋之似巧，故鈔引之。
疏楞伽經云：如來藏性頓現一切身器及諸受用者，上即第一經文。然彼明四頓義，此是第三藏識頓知喻，喻於報身頓成。經云：譬如藏識頓分別知自心現及身安立受用境界。喻也。經云：彼諸依佛亦復如是，頓熟眾生所處境界，以修行者安處於彼色究竟天。釋曰：今疏不取所喻，但取能喻藏識頓變之文。從器即廣剎下，以楞伽經配屬今經。上引楞伽，雙證三、四二句：廣剎即第三句從現三世一切佛剎三昧門起，舍宅即第四句。故疏以受用二字配之。彼經但云受用境界。受用有二：一、共業所感外諸器界即如來藏識頓變，其舍宅即是共中不共，皆屬受用。其器一字乃是義引，欲配二句故。
疏微塵中佛復有一義，即觀心釋，廣如出現品。
疏：九、從知一切法理趣者，上八約事，別別門顯；此約理趣，總該諸法，故云一切。大般若經。理趣分說：諸法皆空，無生無滅，無自性性，離一切相，不可願求。然第一義湛然常住，當知即是此如來藏。思益經說：處處避空，皆不離空。深密經說：理趣有六：一者、真義理趣，謂二障淨智所行真實。二、證得理趣，謂於真義得如實知。三、教導理趣，謂自證已，開示眾生。此三為本，後三解釋。四、離二邊理趣，謂有問言：云何名為真義理趣？應答彼言：非有，非無，非常，非斷。五、不思議理趣，謂有問言：云何證得？應答彼言：謂不思議。若於諸法遠離戲論，爾時證得真勝義性，故知言說，皆非真義。六、隨眾生所樂理趣，謂有問言：云何教導？應答彼言：隨諸眾生意樂各異，順彼所欲，方便開示。彼真義者即此藏身，彼不思議即此三昧。無著菩薩說四意趣，釋一切經，亦理趣也。如攝論辨。上來九句，唯第三、四從現得名，餘七皆從所知立稱。如此等類，有一切世界海微塵數，合為一定，即知此定是一切定耳。
鈔：疏九、從知一切法理趣下，疏文有三：一、對前總顯；二、大般若下，引教成立；三、上來九句下，總結一段。二中總引三經、一論。初大般若即第十理趣分，經當第五百七十八。彼經序云：此經並乃覈諸會之旨歸，綰積篇之宗緒。明是六百卷理趣也。佛在他化自在天為八十億大菩薩說。今疏義引兩節經文，初至不可願求自為一節。經云：爾時世尊復依一切無戲論法，說如來之相，為諸菩薩宣說般若甚深理趣輪字法門，謂：一切法空，無自性故；一切法無相，離眾相故；一切法無願，無所願求故；一切法寂靜，永寂滅故；一切法無常，無常性故；一切法無樂，非可樂故；一切法無我，不自在故；一切法無淨，離淨相故；一切法不可得，推尋其相不可得故等。釋曰：此上顯性空理趣。從然第一義湛然常住，當知即是此如來藏者，義引彼經，顯真實理，而為理趣；若唯用前，非真趣故。故彼經云：爾時世尊復依一切住持藏法如來之相，為諸菩薩宣說般若，一切有情住持徧滿甚深理趣勝藏法門，謂：一切有情，皆如來藏，普賢菩薩自體徧故；一切眾生，皆金剛藏，以金剛藏所灌灑故；一切眾生，皆正法藏，一切皆依正語轉故；一切眾生，皆妙業藏，一切事業加行依故。釋曰：前明有法非有，後明無法不無。非有非無是中道理趣。故疏結云當知即是此如來藏，亦空、不空二種之藏。又攝別從總，即藏身三昧之所有也。
疏思益經下，即彼經第一：時有五百比丘聞說法空，從座起去等。網明令思益梵天為作方便云。梵天言：善男子！縱使令去至恆河沙劫，不能得出如是法門。譬如癡人畏於虛空，捨空而走，在所至處不離虛空。此諸比丘亦復如是：雖復遠去，不出空相，不出無相相，不出無作相。又如一人求索虛空，東西馳走，言：我欲得空！我欲得空！是人但說虛空名字，而不得空，於空中行，而不見空。此諸比丘亦復如是：欲求涅槃，行涅槃中，而不得涅槃。所以者何？涅槃者但有名字，猶如虛空但有名字，不可得取。涅槃亦爾，但有名字，而不可得。爾時五百比丘聞說是經，不受諸法，漏盡，心得解脫，得阿羅漢道，作如是言：世尊！若人於諸法畢竟滅相中求涅槃者，則於其人，佛不出世。釋曰：上經有二意：一、不離空，以有遣空；求空不得，以空遣空。二者、不離空，顯空體妙有；求空不得，顯空離相。非有非空，亦非空、非不空，而諸比丘但得初意，故成羅漢，令畢竟無求。今疏通用二意，皆為理趣。略引初喻以彰體周，為真意趣。
疏深密經中意趣有六者，即第五經如來所作事品，為文殊說。其第六事亦名意趣，亦名理趣。即今所引，而但列名，不別解釋。今疏已略釋。疏中有二：先引經正釋六理趣義，在文，可知；後彼真義者，即此藏身下，會釋經文。而但釋二者，由前六中前三為本，後三解釋，則以此三攝前三也。今以真義攝於第四，即以前攝後；以不思議攝其第二，即以後攝前。以真義直舉藏身之體，不思議正同三昧之相故。十地論釋云：所以金剛藏入三昧者，顯此法非思量境故。其第三與六即是他利益。後普賢說法，是此二趣。今言出定，故略不言。
疏無著菩薩說四意趣者，但指攝論，而雜集第二、莊嚴論第十三，皆同說四，謂：一、平等意趣，謂如佛說：我昔曾於彼時之中名毗婆尸，即名勝觀正等覺者。無性釋云：謂一切佛由資糧等互相似故，說彼即我，非昔毗婆尸即今釋迦。楞伽經中約四義釋：一、字等，二、語等，三、身等，四、法等。故說即彼而實非彼。二、別時意趣，謂如說言：若但誦多寶如來名者，便於無上正等菩提已得決定。又由唯發願，便得往生極樂世界。無性釋云：謂觀懈怠，不能於法精勤學者故作是言：此意長養先時善根。如世間說，但由一錢而得於千。解云：以後別時而得千也。以一錢為千錢因，念佛為菩提因，發願為安樂因也。三、別義意趣，謂如說言：若已逢事爾所殑伽沙佛，於大乘法，方能解義。無性釋曰：意約證相大乘，不就教相大乘，故作是說。四、補特伽羅意樂意趣者，謂如如來先為一人讚歎布施，後還毀者。謂隨此人得成何心故。若人於財物有慳吝心，為除此心，先為讚施。若樂行施，施是下善，欲令渴仰餘勝行故，所以毀之。不達言違，皆佛別意趣耳。餘行例然。今明普賢亦善窮究。
普賢菩薩從如是等三昧門起時，其諸菩薩一一各得世界海微塵數三昧海雲、世界海微塵數陀羅尼海雲、世界海微塵數諸法方便海雲、世界海微塵數辯才門海雲、世界海微塵數修行海雲、世界海微塵數普照法界一切如來功德藏智光明海雲、世界海微塵數一切如來諸力智慧無差別方便海雲、世界海微塵數一切如來一一毛孔中各現眾剎海雲、世界海微塵數一一菩薩示現從兜率天宮沒、下生成佛、轉正法輪、般涅槃等海雲。
疏：二、普賢下，大眾得益。於中二：初標益時分，亦是得益所由；後其諸下，正明得益。減數說九：初五得菩薩法門，句各一義，皆以前定含此諸義故。又此五句後後成前前。後四得佛果法，即如來三業。一、得照藏身之實智；二、得藏身力用之權智；三、身毛現剎；四、應垂八相，義兼口轉，亦以藏身含此義故。普賢出定，他人益者，感應道交故，如春萌芽，陽氣久滿，東風一拂，眾蕊齊敷。諸菩薩眾積善已深，久同行願，纔觀勝境，萬德頓圓。冥、顯雙資，于何不可？
鈔：疏普賢出定，餘人益者下，上釋文，此下問答顯理。先問；後感應道交下，釋。釋有法、喻、合。合中云冥、顯雙資者，謂宿善為冥資，以暗成故；現業為顯資，事昭著故。今當俱句。亦有冥而非顯，但有宿善故；復有顯而非冥，現身精勤，宿無善故。其非冥非顯，此非機感；設欲成機，乃是大悲通相所被耳。此上四句但約於機，對機說應亦有四句：一、冥應，令所得功德不自覺知；二、顯應，現形說法，光照現相等；三、俱；四、俱非。俱非不名為應。若取大聖無心，即應無應，亦得名應。以機對應乃成九句，謂：一、冥機顯應，二、顯機冥應，三、冥機冥應，四、顯機顯應。上單四句。二、單複相對，復成四句：一、冥機冥顯應，二、顯機冥顯應，三、冥顯機冥應，四、冥顯機顯應。三、以複對複而成一句，謂冥、顯二機冥、顯二應。今此乃成第九句也。謂宿善冥著，精心顯彰，是謂冥、顯機也。入定冥資，起用顯益，即冥、顯應也。今舉冥、顯之機，成前得益所以，故云冥、顯雙資，于何不可。
如此世界中普賢菩薩從三昧起，諸菩薩眾獲如是益；如是一切世界海及彼世界海所有微塵，一一塵中悉亦如是。
疏：二、如此下，類通，可知。
爾時十方一切世界海以諸佛威神力及普賢菩薩三昧力故，悉皆微動。一一世界眾寶莊嚴及出妙音，演說諸法。復於一切如來眾會道場海中普雨十種大摩尼王雲。何等為十？所謂：妙金星幢摩尼王雲、光明照耀摩尼王雲、寶輪垂下摩尼王雲、眾寶藏現菩薩像摩尼王雲、稱揚佛名摩尼王雲、光明熾盛普照一切佛剎道場摩尼王雲、光照十方種種變化摩尼王雲、稱讚一切菩薩功德摩尼王雲、如日光熾盛摩尼王雲、悅意樂音周聞十方摩尼王雲，
疏：第四、爾時下，現相作證分。然得益心喜，喜，則地動及有諸瑞。諸會聞竟得益，故現相居後。此會雖即未聞，已先得益，故先現瑞。以此會辨果，顯殊勝故。文中有四：一、世界微動。兼出瑞因，由因、果二力；言微動者，是前相故。二、眾寶莊嚴。三、出音說法。四、佛會雨寶。略舉十種以顯無盡：前三事相寶，後七法化傳通寶。並是出世善根所生。
普雨如是十種大摩尼王雲已，一切如來諸毛孔中咸放光明；於光明中而說頌言：
疏：第五、普雨如是十種雲已下，毛光讚德分。於中二：初結前生後，
疏：後正顯偈辭。辭中十頌分三：初一總述前定，
疏：次八別顯徧相，後一結讚所由。別顯中二：前二偈半直述前徧，
疏：後五偈半舉因顯徧。於中二：初半偈緣力徧，
疏：後五因力徧。於中四：初偈即體而用故徧。前半體，後半用。身相如空，法性身也。依真而住，法性土也。隨機普應，受用化也。
鈔：疏身相如空，法性身也者，疏文有二：先略釋經文，後問答廣顯。今初具四身、土，前半即一法性身、土，具如疏釋。後半有二身、土，謂受用字即他受用，化字即是變化，順經示現故。其自受用含在前半，以身如虛空，自受用相。良以經有非國土言，故但屬法性身、土耳。
疏：問：法性身、土為別、不別？別，則不名法性，性無二故；不別，則無能依、所依。
鈔：疏問：法性身、土為別、不別下，問答廣釋。於中，先問，後答。
疏：答：經論異說。統收法身，略有十種；土隨身顯，乃有五重。
鈔：答中三：初、雙標二章，二、雙釋二章，三、別示五重土相。
疏：一、依佛地論，唯以清淨法界而為法身，亦以法性而為其土。性雖一味，隨身、土相，而分二別。智論云：在有情數中名為佛性，在非情數中名為法性。假說能、所，而實無差。唯識云：雖此身、土體無差別，而屬佛、法，性、相異故。謂法性屬佛，為法性身；法性屬法，為法性土。性隨相異，故云爾也。今言如虛空者，唯識論云：此之身、土俱非色攝，雖不可說形量大小，然隨事相，其量無邊，譬如虛空徧一切處。故如虛空言，通喻身、土。
鈔：疏一、依佛地下，第二、雙釋二章。然淨土之義，次二品廣明。問明、賢首、第五迴向等，復當廣說。法身之義，玄文已具。一經往往顯甚深旨，此中亦即一段寄如來身，顯普賢身。今十中第一，文中有四：初、依論正立，二、論自解妨，三、為論引證，四、會釋經文。
疏性雖一味下，二、解妨，即正答前問也。謂與身為性，名法性身；與土為性，名法性土。即三土、三身之真性也，未失一味。
疏智論云下，三、為論引證，共答前問。亦猶外典：天地萬物同稟陰陽之元氣也。佛者是覺。人有靈知之覺。今第一義空與之為性，故名佛性。非情無覺，但持自體，得稱為法。今真性與之為性，故名法性。是故結云假說能、所，而實無差。次引唯識，亦為證前，即第十論云：又自性身依法性土，雖此身、土體無差別，而屬佛、法，性、相異故。此佛身、土俱非色攝，雖不可說形量大小，然隨事相，其量無邊，譬如虛空徧一切處。釋曰：此文兼證後段如空，論文易了。謂法性屬佛下，是疏釋論。然準彼疏云：佛義是相，為功德法所依止故，眾德聚故，二身自體故；法是性義，功德自性故，能持自性故，諸法自性故。體為土義，相義為身。此公意云：屬佛是相，屬法是性。直語所依名土，故云體為土義；以能依名所依，為法性身，故云相義為身。今疏意小異，謂佛有覺義，故名屬佛；土無覺義，但持自性，故名為法性。言性隨相異者，身、土約相，則有二差；隨所依性，則無差別。今以無差之性隨有差之相，故云性隨相異也。
疏今言如虛空下，四、會釋經文。言然隨事相，其量無邊者，以變化等三身、三土事既無邊，與之為性，豈有邊耶？既如虛空，則徧至一切色、非色處。
疏結云故如虛空言，通喻身、土者，按於經文，但言身相如虛空。按唯識云此之身、土皆喻如空，則顯虛空喻兼下句。
疏：二、或唯大智而為法身，所證真如為法性土。無性攝論云：無垢無罣礙智為法身故。若爾，云何言相如虛空？智體無礙，同虛空故。
疏：三、亦智亦如，而為法身。梁攝論及金光明皆云：唯如如及如如智獨存，名法身故。此則身含如、智，土則唯如。
疏：四、境、智雙泯，而為法身。經云：如來法身，非心非境。土亦隨爾。依於此義，諸契經中皆說如來身、土無二。此則依真之言，顯無能、所，方曰依真，成如空義。
疏：五、此上四句合為一無礙法身，隨說皆得。土亦如之。
疏：六、此上總、別五句相融形奪，泯茲五說，迥然無寄，以為法身，土亦如也。此上單就境、智以辨。
疏：七、通攝五分及悲、願等所行恆沙功德，無不皆是此法身收，以修生功德必證理故，融攝無礙。即此所證真如體大，為法性土。依於此義，身、土迥異。今言身相，即諸功德；言如虛空，即身之性。下經亦云：解如來身非如虛空，一切功德無量妙法所圓滿故。
鈔：疏下經亦云：解如來身非如虛空者，即第五迴向，第一經疏已引。下更一句云：於一切處令諸眾生積集善根，悉充足故。前明自利，此明利他。
疏：八、通收報、化色相功德，無不皆是此法身收。故攝論中三十二相等，皆法身攝。然有三義：一、相即如故，歸理法身；二、智所現故，屬智法身；三、當相並是功德法故，名為法身。其所依土則通性相、淨穢無礙。我此土淨，而汝不見；眾生見燒，淨土不毀；色即是如，相即非相。身、土事、理交互依持，通有四句：謂色身依色相土，色身依法性土，法身依法性土及依色相故。又以單、雙互望，亦成五句，謂：色相身依法性色相土等。準以思之。此上猶通諸大乘教。
鈔：疏我此土淨，而汝不見，即淨名第一；眾生見燒，淨土不毀，即法華第五。並如下引。色即是如，相即非相，即義引大品等經。身、土事、理互交徹故，結前生後。然結前者，結前三文，成上三義。謂引淨名成第三當相，即是功德身、土，則具妙莊嚴，通自、他受用。二、引法華成智法身、土，亦通性、相。智所現身者，若大圓鏡智現自受用身，平等性智現他受用身，成所作智現變化身。此三身既融，則三土亦融，變化則毀，自、他受用，皆悉不毀。我此土安隱，即自受用；天人常充滿，即他受用。三、義引大品色即是如，成第一義。相即如故，如即法性土；相通諸土，即法性身與色相身無礙，依土亦性、相無礙。是故結云皆事、理交互。言生後者，生後四句，文有兩重四句：初、四唯單相對。其色相言，通於報、化，自受用報、他受用報，皆色相故。二、又以單對複成五句。唯出其一，令準思之以成於五，上即第一；二、法性身依色相法性土；三、法性色相身依色相土；四、法性色相身依法性土；第五、有一俱句，謂法性色相身依法性色相土，則是性、相無礙之身依性、相無礙之土。
疏此上猶通諸大乘教者，結前生後。生後唯屬一乘華嚴之宗，結前不出法性色相之身、土及四身、四土之義故。謂一及第四唯法性；二、三唯法性及如、智；五、六具上諸義，亦不出如、智；七、八方具事、理無礙。故上八門不出事、理無礙實教之宗。故通諸大乘，即同教一乘義也。故此下二，方是事事無礙法界，華嚴別教一乘宗也。
疏：九、通攝三種世間，皆為一大法身，具十佛故。其三身等，並此中智正覺攝故。土亦如之。即如空身，而示普身，于何不具？此唯華嚴。
鈔：疏九、通攝三種世間等者，如八地中十身即三世間故。謂：眾生身、國土身等，已見玄文。言即如空身而示普身，于何不具者，會釋經文。謂經文但云身相如空等，何有十身之義？故今釋云如虛空言，即十身中虛空身也。八地之中十身相作。今云示現普身，則兩重十身皆悉具矣。如下經云：以虛空身作眾生身，作國土身，作業報身，作聲聞身，作緣覺身，作菩薩身，作如來身。是為虛空示餘九身。其如來身上，既具菩提身、願身、化身、法身、智身等，則有百身、千身。一一類身復各攝多，故云示現普身等一切也。又如虛空言，含法身、智身，即是真身。即真而現，何不具矣？
疏：十、上分權、實，唯有第九屬於此經。若據融攝及攝同教，總前九義為一總句，是謂如來無礙身、土。普賢亦爾，義隨隱顯，不可累安。達者尋文，無生局見。
鈔：疏十、上分權、實等者，為揀淺、深以分權、實故。前八非實，若不攝權，亦非真實，如說海水異於百川，不攝百川，非海水矣。隨義布列，有十不同；得意而談，一一融攝。
疏：上言土有五重者，一、唯法性，屬前三身；二者、雙泯，屬於第四；三、具性、相，五、六、七、八所依；四、融三世間，屬於第九；五、總前諸義，即第十依。
鈔：疏上言土有五重下，三、別示土相。謂前三如、智有離、合之殊，故分三身。其所依土唯一法性。餘可思準。
疏：二、普賢安住下，一偈半大願故徧，兼顯徧於正中之依也。重重皆徧。今不見者，機不應故。不見，即是虛空身故，亦徧不見處故。
鈔：疏重重皆徧下，通其妨難。難云：如上所說，則無一處無有普賢。今何不見？釋有三意：一、約機不見，是盲者過。二、不見是見，見虛空身，謂以虛空不可見故。若不見者，真見虛空。三、亦徧不見處故者，以見則不徧。何者？以可見、不可見皆是普賢身，要令可見為身，則普賢身不周萬有。如智不可見，豈非智身耶？明知由有不見之處，方知身徧耳。此第三身，何人能見？慧眼方能見，非肉眼所見。慧眼無見、無不見，故見矣。
疏：三、有一偈半明所現超勝。
疏：四、有一偈果德已滿，不捨因門。
疏：第三、一偈結讚所由者，自在難思，現無不普；標入一定，實則普遊。非佛光雲，安能讚述？
爾時一切菩薩眾，皆向普賢，合掌瞻仰，承佛神力，同聲讚言：
疏：第六、大眾讚請分。前眾問佛，佛示法主，眾覩定起，故讚請普賢。前但舊眾，此通新、舊，故云一切。所問同前，故但略舉。十頌分三：初八歎主請，彰其能說；次一舉法請，正陳所疑；後一歎眾請，明有堪聞之器。前中二：初五頌歎普賢因、果深廣德，明有說因；後三歎能徧塵剎雨法德，明有說果。今初，偈各一義，初一、讚已淨法身：三句明因，一句明果。因有三義：一、因修法生，義通緣、了；二、由大願起，即是緣因；三、依如來藏證真平等，此為正因。真如即是不空，虛空即是空藏。平等與藏通上二義。二、讚徧住佛剎：第三句徧因，餘皆徧相。因中具智莊嚴，故能等照；具功德嚴，令無不覩。三、讚近佛。四、讚常定。實境中者，不隨想轉故。曹者，輩也。五、讚度生曲盡。微塵者，細處有多眾生故。二、有三頌說法果中：初一讚常演大法。如空之言，下喻廣大，前喻無盡無差。次一讚說無等法。無等有二：一、能說力勝，具二嚴故；二、所說無等，說佛所行故。後一頌舉因結果。顯德有由，曠劫因圓故，故能雲雨說法。二、一頌舉法請中，前品所問雖有多門，統其要歸，莫過三種世間，故今三句各顯其一。又前問總該諸會，此令當會答故。末後一頌歎眾請，亦名自述。此有二義：一、恭敬一心，內堪受法；二、諸佛隨喜，外有勝緣，故應說也。說，則上順佛心，下隨物欲。
鈔：疏一、因修法生，義通緣、了者，然準涅槃：緣因對於正因，了因對於生因，而緣亦名了。如酵、煖等，為酪緣因。即疏家義通緣、了。緣即緣因，了即了因。能了彼乳中之酪，令得成酪。而今開異，義小殊耳。故了謂照了，不通於生；緣謂眾緣，義通生、了。今從別義。又對正因是真如，故云通緣、了。如不可生，故但名了。偈云出生者，出於二障，故曰出生，非生真如。諸佛法言通教、理、行、果；通於二因，義如上說。
疏真如即是不空者，此言不空，自有二義：一、空者所謂生死，不空者是謂大涅槃；二、對下空藏是不空藏，妙有之中含性德故。
疏平等與藏通此二義者，藏通真如，是不空如來藏；藏通虛空，是空如來藏。平等通二者，一、真如體性平等，二、虛空無相平等。此二不二是真平等，悟法性空是真如故。經云汝已嚴淨此法身者，對上真如即是法身。出障名淨；因華行滿，是已莊嚴。易故不釋。
疏細處有多眾生者，即離世間品五十五經十種如金剛大乘誓願心中第二心云：菩薩摩訶薩又作是念：於一毛端處有無量無邊眾生，何況一切法界？我當盡以無上涅槃而滅度之。是為第二如金剛大乘誓願心。今云法界微塵無不入與一毛端處，大意同也。
疏二、有三頌說法果者，此有二意：一、說法即果，對上說因，名為說果；二、稱根令喜是說法果。今具二意，謂：具功德光明、廣大勝力等，即說法因；今能徧說，即是說果，是初意也。二、由上徧說勝法能度眾生，即是後義，以稱根故。
疏一、能說力勝，具二嚴故者，即是說因。功德是福德莊嚴，光明名為智慧莊嚴。此以前半力殊勝言釋此無等。下釋易知。
疏又前問總該諸會等者，此有二意，唯問於三。一、以要攝廣故，二、明總、別不同故。總即廣問，別故唯三。
疏：世界成就品第四：初來意者，前說緣既具，此下正陳所說，總明果相，別答法界安立海問，故此品來。
鈔：世界成就品第四：疏初來意者，疏文有二：一、明分來，對前二品以為說緣，生下三品為正所說；二、總明果相下，別明品來。此句對下華藏為別，別明本師之所嚴淨，故指此品以為總明諸佛果相。是古德意。下句指前答安立問。二問不同，故二品別答。後品自答世界海問。此是疏意。然答、問雖異，總、別無違，故雙存二義。
疏：二、釋名者，世謂三世，墮去、來、今故；界謂方分，有彼此故。又世謂隱覆，界亦分齊。謂諸有為可破壞世，即隱覆無為不可壞法；從真性起，同無為法，即隱覆有為可破壞世。各不相雜，是其分齊。是故感娑婆者，對華藏而見娑婆；感華藏者，對娑婆而見華藏。成就者，即能成之緣，謂十緣等，能、所合目。若以世界之成就，即依主釋也。準梵本中云世界海成就。下文辨海，譯人略也。意云：佛果依、正，聞修方起；眾生業報，本自有之。故但標世界耳。
鈔：疏二、釋名者，疏文有四：一、釋世界，二、釋成就，三、會六釋，四、會梵文。今初、二釋：一、以破壞釋世，二、以隱覆釋世。若唯前解，令華藏剎是可破壞；今為此釋，令華藏剎從無為起，同於真極，不可破壞。是故感娑婆下，雙出不雜隱覆之義。
疏成就下，釋成就字。能成之緣通因及果，起具因緣是因，體性、依住等事，皆是果故。總具十門，世界成立。疏能、所合目下，會六釋。疏準梵本下，會梵文。疏唯會一海字。若具，梵云嚕迦馱都也。三慕達羅。濕第奢也。匿縛怛囊云照曜。三牟陀也。儉摩也。娜。鉢里勿多。。若依迴文，總云觀察十方世界海演說合集名品。今經譯家存略太甚。餘言可略。海字切要，故疏會取。意云：佛果下，出下無海字所以。剎海莊嚴，是佛修起；直語世界，眾生業成，無始有故。但云世界，雖為譯家出理，實則海言切要。
疏：三、宗趣者，標列無邊勝德，廣釋所知世界海為宗。然其意趣乃有多種，一令諸菩薩發大信解，悟入為趣，謂：令知佛及菩薩大悲行海廣覆無邊，盡眾生界倣而行故；世界無邊，悉嚴淨故；眾生無邊，悉化度故；剎由心異，當淨自心及他心故；世界重重無盡無盡，以大行願悉充滿故；佛界、生界非一、非異，能正了知，成大智故；未能了者，熏成種故。皆意趣也。亦為顯此深意，故此品來。故下頌云：離諸諂誑心清淨常樂慈悲性歡喜志欲廣大深信人彼聞此法生欣悅。若不聞此無邊、無盡、無二之境，滯於權、小，普賢行願何由可成？故普賢自說為令眾生等文，皆是此品之意趣也。
鈔：疏三、宗趣者，先宗，後趣。趣中有六：一、總標。二、云一令諸菩薩下，別顯。別顯之中總有七意，唯初有一字，餘皆略無次第，但以故字而為揀別。三、亦為下，結成來意。四、故下頌下，引文證成，雙成來意、宗趣。五、若不聞下，反以成立。六、故普賢下，引普賢結，經文具之。
爾時普賢菩薩摩訶薩以佛神力，徧觀察一切世界海、一切眾生海、一切諸佛海、一切法界海、一切眾生業海、一切眾生根欲海、一切諸佛法輪海、一切三世海、一切如來願力海、一切如來神變海。
疏：四、釋文者，三品正陳法海。於中分二：初二品明果，後一品辨因。然有二意：一、約兼明，則前二品通答前三十句果問，後一品答前十句因問。說因為欲成果，從多而說，分名舉果。二、將前二品望前品末三問，通答依、正；若望下廣文，正明於依，旁顯於正。留其正報，後分廣故。於中，初品通辨諸佛及諸眾生所有剎海，後品別明本師之所嚴淨。又此品明成剎之緣，後品別辨果相。故此品答安立之問。其中雖明形等，亦是緣故。
鈔：疏又此品明成剎之緣等者，前釋對二種來意中前義，此釋對後義。此品成剎之緣具果、具因故，後品唯果。
疏：今初分二：先總標綱要，即為本分；後正陳本義，即是說分。前中亦二：先承力徧觀，後牒問許說。今初，上入三昧，內契其源；今云徧觀，外審其相。十海之義，已如問釋，但小不次耳。但觀於十，已含餘三十，佛海之中具身等故，大願之中含因等故。
鈔：疏但觀於十下，通難。難云：問有四十，何唯觀十？故答意云：十海為總，已含所餘三十別問。言﹃佛海﹄之中具身等者，是佛必有六根、三業為體、相顯著之十，必有德用圓備，謂佛地等，故具二十。大願海中已攝因中發趣等十，故四十無遺。
如是觀察已，普告一切道場眾海諸菩薩言：
疏：第二、如是觀察已下，牒問許說。於中分四：一、牒問略歎，二、許說分齊，三、說所成益，四、讚勝誡聽。今初分二：先結前生後；
佛子！諸佛。世尊知一切世界海成壞清淨智不可思議，知一切眾生業海智不可思議，知一切法界安立海智不可思議，說一切無邊佛海智不可思議，入一切欲解根海智不可思議，一念普知一切三世智不可思議，顯示一切如來無量願海智不可思議，示現一切佛神變海智不可思議，轉法輪智不可思議，建立演說海不可思議，
疏：後佛子下，正牒稱歎，即從後向前牒上果問三十句也。初十句牒上世界海等十問。觀乃觀海，歎乃歎智者。智之與海反覆相成，謂前自智觀海，微細難知；知唯佛智，方能究盡。海難思故，佛智難思；佛智難思故，海為深廣。若爾，何不說智而但說海？智離海境安知其相？又表唯所證知，故但說海。
鈔：疏觀乃觀海，歎乃歎智者下，釋妨難，即心口相違難。此難因前而生。於中四：一、問。二、智之與海下，答。三、若爾下，重難，即歎說不同難。此難望後說分而生。四、智離海境下，辨答。答中二：先、約教相，謂智之異相因所知故；二、又表以下，約證相，海是所證故。
疏：十智望海與問，開、合小異，名或小差。謂一中前問及觀，但云世界海，今加成壞。望前與智中亦有成壞之言，此乃廣、略之異耳。言清淨智者，離所知障，決斷分明。故初句貫下，置清淨言。餘皆略也。然皆以多故，廣故，深故，細故，重疊難知，迥超言、念，皆云不思議也。二、知眾生業海者，眾生即報類差別，業即善、惡等殊。從此別義，觀中開為二句，而因、果雖殊，同是所化眾生。故此及問并與智中，並合為一。三、即世界都稱，或化眾生法，謂安立施設方便軌則等也。四、能化諸佛數量無邊。五、即所化根欲差別難知，而問中合在後之五海，五海皆須知根欲故。六、即所應之時，前就所觀，但云三世；今就佛智，故云一念能知。其問及與智，皆云佛解脫海者，以一念普知三世是佛不思議解脫故。七、稱性大願為現身說法徧化之因，故前問是名號海及壽量海，與智之中名普入法界一切世界海智，皆由願力故也。八、應機作用，神變無方。九、轉稱性大法輪海。若據問中，攝法輪海在演說中；若約向觀，攝演說海在法輪中。今此開二。演說第十，謂隨方施設言音差別及法輪隨機。故與智中亦開，名佛音聲智。
鈔：疏十智望海下，正釋經文。於中二：先總，後別。總中十海之名，總有五節，已如前品。今對三文，并此即為四。四言望海者，即前所觀。言與問者，即第六經。此唯對二，下別釋中兼對與智，即是前品意加之中。
疏謂：一中下，別釋。鉤鎖相連，令義無遺。今當具出問中十海、與智中十智、觀海中十海、歎智中十智。問中十海：一、世界海，二、眾生海，三、法界安立海，四、諸佛海，五、佛波羅蜜海，六、佛解脫海，七、佛變化海，八、佛演說海，九、佛名號海，十、佛壽量海。與智中十智：一、能入一切智性力智，二、入法界無邊量智，三、成就一切佛境界智，四、知一切世界海成壞智，五、知一切眾生界廣大智，六、住諸佛甚深解脫無差別諸三昧智，七、入一切菩薩諸根海智，八、知一切眾生語言海轉法輪辭辯智，九、普入法界一切世界海身智，十、得一切佛音聲智。觀中十海：一、一切世界海，二、一切眾生海，三、一切諸佛海，四、一切法界海，五、一切眾生業海，六、一切眾生根欲海，七、一切諸佛法輪海，八、一切三世海，九、一切如來願力海，十、一切如來神變海。歎智中十智：一、知一切世界海成壞智，二、知一切眾生業海智，三、知一切法界安立海智，四、說一切無邊佛海智，五、入一切欲解根海智，六、一念普知一切三世智，七、顯示一切如來無量願海智，八、示現一切佛神變海智，九、轉法輪智，十、建立演說海智。其所為中十法，亦是十海，已如上會。文無海言，今略不出。
今對會四文，即分為四：第一、以歎智對觀海辨次第者，第一智觀第一海，第二智觀第二海及第五海，第三觀第四，第四觀第三，第五觀第六，第六觀第八，第七觀第九，第八觀第十，第九、第十並觀第七。但看前列，次第可知。疏中所會，正是此對。
第二、若將歎智對與智次第者，所歎第一即與智第四世界成壞，二即是五業海智也，三即是二入法界無量，四即是三，五即是七，六即是六，七即是九，八即是六，九即是八，十即彼十。彼有總句，故彼六中含此六、八。
第三、若將歎智對問十海，多同第一對觀海辨。若具說者，前四如次對四海，第五通徧後五，六即彼六，七即九、十，八即第七，此九與十皆是彼八。
第四、若將十種觀海對問十海者，此觀第一即問第一，二即彼二，三即彼四，四即彼三，五亦彼二，六徧後五亦可是二，七即彼八，八即彼六，九即彼九及與第十，此第十海即彼第七海也。復應將觀海對問十海，如前問中已對。更應將與智對問十海，前與智中已對。若更將十海對加所為中十法，已如前品所為中明。故今略出四門而已。餘義，疏中具會。細尋，易了。
清淨佛身不可思議，無邊色相海普照明不可思議，相及隨好皆清淨不可思議，無邊色相光明輪海具足清淨不可思議，種種色相光明雲海不可思議，殊勝寶燄海不可思議，成就言音海不可思議，示現三種自在海調伏、成熟一切眾生不可思議，勇猛調伏諸眾生海無空過者不可思議，
疏：二、清淨下，九句牒上六根、三業十問。向十約智，明不思議；此下直就法體，為不思議。又望前問，開、合影略，顯無盡故。以總收別，但廣身光等：一、應機之身，修短難測；二、現金、銀等，色類無邊；三、十蓮華藏剎塵數相好過於此；四、圓光大小，隨機無盡；五、隨緣放光，色類非一；六、常光如燄，具眾寶色；七、圓音無盡，深廣難測；八、三輪攝化，謂神足等；九、調令成益，得果不空。然其調伏，曲有三種：一者、始終軟語，應將攝者，而將攝故；二者、始終粗語，應折伏者，而折伏故；三者、有時軟語，有時粗語，應成熟者，而成熟故。由具此三，故無空過。
鈔：疏以總收別，但廣身光等者，以三業之總攝六根之別。言但廣身光等者，等取前光明及音聲、智慧。二光為身，音聲屬口，智慧是意。今文並具，故致等言，即開三業，而為十耳。
安住佛地不可思議，入如來境界不可思議，威力護持不可思議，觀察一切佛智所行不可思議，諸力圓滿無能摧伏不可思議，無畏功德無能過者不可思議，住無差別三昧不可思議，神通變化不可思議，清淨自在智不可思議，一切佛法無能毀壞不可思議疏：三、安住佛地下，十句牒上最初德用圓備十問。前問中略無變化及自在二句，以攝在無能攝取句中，義如前會；亦以前文十海有故。神變屬身，自在屬智。餘並可知。
如是等一切法，我當承佛神力及一切如來威神力故，具足宣說，
疏：第二、如是等下，許說分齊，謂具足說故。承佛力者，當會佛也。若言具者，何以下文唯說安立及世界海耶？經來不盡故。又雖說二世界海，亦已通具三十句問。謂界必有生而依住故，有佛現故，安立異故，行業感故。餘可意求。
鈔：疏若言具說，何以下文唯說安立及世界海耶。此下問答料揀。此上問也。答有二意：一、經來未盡，約顯現答，遮那品末無有結束故；若經具來，應更答餘三十八問。二、又雖說二下，答二兼餘。於中，先標；後謂界必有生下，出所兼相。略出三海，謂：一、眾生，二、佛，三、行業。及能兼二，已有五海。言餘可意求者，即餘五海等，謂：有生必有根欲為一，有佛必由願力為二，必有神變普周為三，必轉法益生為四，有作用解脫為五。則具十海矣。具海既爾，具餘例然。此依別答四十問說。若約十海為總，此但答二，下別答八，已如現相品明，則十海之中兼餘三十。
為令眾生入佛智慧海故；為令一切菩薩於佛功德海中得安住故；為令一切世界海一切佛自在所莊嚴故；為令一切劫海中如來種性恆不斷故；為令於一切世界海中顯示諸法真實性故；為令隨一切眾生無量解海，而演說故；為令隨一切眾生諸根海方便，令生諸佛法故；為令隨一切眾生樂欲海，摧破一切障礙山故；為令隨一切眾生心行海，令淨修治出要道故；為令一切菩薩安住普賢願海中故。
疏：第三、為令下，說所成益。十句攝為五對：一、證智成福對；二、嚴剎紹種對，亦即時處對；三、顯義演教對；四、生善滅惡對；五、淨業普願對。文並可知。此亦通為一經教起之所因也。此十亦對前十海、十智，恐繁不會。
鈔：疏此十亦對前十海、十智者，初一為令即具十智，故云為令眾生入佛智慧海故。餘九即十海：一即佛海及神變海，二即世界海，三即三世海，四即法界海，五即轉法輪海，六即眾生根海，七、八皆眾生海，九即願海十海備矣！對海既爾，對智，可知，如對海故。
是時普賢菩薩復欲令無量道場眾海生歡喜故，令於一切法增長愛樂故；令生廣大真實信解海故；令淨治普門法界藏身故；令安立普賢願海故；令淨治入三世平等智眼故；令增長普照一切世間藏大慧海故；令生陀羅尼，力持一切法輪故；令於一切道場中盡佛境界，悉開示故；令開闡一切如來法門故；令增長法界廣大甚深一切智性故。即說頌言：
疏：第四、是時普賢下，讚勝勸聽中文二：初長行辨意，後偈頌正顯。今初十一句：初一總標，謂令聞法必生喜故；餘十別顯喜義，亦為五對：初、二樂法生信對，二、證性立願對，三、了真入俗對，四、持法示佛對，五、開法增智對。如文，並顯。
疏：二、正頌中十頌分二：初八讚，後二勸。前中亦二：初二明佛出現意，後六辨定法器。於中，初一揀非器，次四示法器，後一結歸佛力。及後二勸，文並可知。然通此十偈，亦是牒問以讚。前長行總顯難思，此下略示難思之相，而三十句間列不次，含義並足，欲委配釋，恐厭繁文。
鈔：四、讚勝誡聽中，疏然通此十下，重釋偈文。結云欲委配釋，恐厭繁文，今當配之。初偈即牒智慧地及無畏功德，兼含體、相顯著等十句，以言普現十方光明徧照等故。第二偈即世界海及出現也。第三偈牒佛境。第四偈牒佛加持。第五偈即業海及樂欲海并調伏海。第六偈前半波羅蜜海，亦兼佛地；次句法界海；末句所行。第七偈即神變海。第八偈前半眾生海，後半演說海。第九偈即佛解脫海及三自在。第十偈即大願海。餘皆兼含，可以意得。非益觀智，疏略不言。明欲委釋尋文，故鈔重出。
爾時普賢菩薩摩訶薩告諸大眾言：
疏：第二、廣陳本義分中分二：初、結集生起；
諸佛子！世界海有十種事，過去、現在、未來諸佛已說、現說、當說。
疏：二、諸佛子下，普賢顯說。於三十句果問中廣釋世界安立海問，餘並攝之。文分為二：初標舉章門，後依章別釋。今初分三：一、立數顯同，二、徵數列異，三、結略顯廣。今初、先告佛子者，使時情注其耳目也。世界廣深，目之為海。謂積剎成種，積種成海；海無別體，世界都名。然事類廣多，略舉其十以表無盡，三世同說，彰其要勝。又顯說決定，無改易也。
何者為十？所謂：世界海起具因緣、世界海所依住、世界海形狀、世界海體性、世界海莊嚴、世界海清淨、世界海佛出興、世界海劫住、世界海劫轉變差別、世界海無差別門。
疏：二、徵列中，一、明攬緣成立，二、成已依住，三、外狀區分，四、內體差別，五、寶等莊校，六、垢穢不生，七、佛出差殊，八、劫住修短，九、隨業改變，十、包容必均。此十亦攝十八圓滿，後品當會。
諸佛子！略說世界海有此十事；若廣說者，與世界海微塵數等過去、現在、未來諸佛已說、現說、當說。
疏：三、諸佛子下，結略顯廣。言世界海塵者，智猶難測，言豈具陳，非證法雲，安受茲說？
鈔：第二、廣陳本義，疏智猶難測下，分三：初、總歎；
疏：然上十事於一一剎多少不定，具緣一種，或一，或二，或三，或多，或成四句，謂：一成一、一成一切等。清淨一種，或一，或多，或亦無之，以有純、穢剎故。其次七事各各唯一，謂依空住者，非依光等故。餘準思之。其無差別，一切皆具，以約體性平等，佛力融攝，故說無差，所以染、淨皆具也。有云：一切世界相望互同名無差者，則違下經文。經云：一一世界海有世界海微塵數無差別故。若依相望互同，則無有差別之事。若將此十望剎種者，具緣一種，多少不定，不得云一，以其種中含有多類剎故。清淨一事，不得定言有、無，以其種中必含淨、穢故。其無差別多少亦均。佛出、劫住，隨業轉變，不得云一；依、形、體、嚴，不得云多，以其剎種別有體等故。若以此十獨望剎海，形、體、依住、莊嚴等四，許其唯一，餘必兼多。故經云：一一世界海有種種形故。
鈔：二、然上十事下，料揀；三、釋文。二中三：初、以十對剎，二、以十對種，三、以十對海。初中四：一、正對；二、有云下，敘昔，即刊定意；三、則違下，辨違；四、若依下，結過。謂盡世界海，皆作無差別，故剎海中無差別事。餘可知。
疏：今言有世界海塵數者，約融攝無盡之說也。有云：約一一剎海中所有諸剎，各各一因等，故有剎海塵數者，孟浪之甚。何者？且如剎海中剎雖多，豈如剎海盡抹為塵之多？若欲相同，即一塵一緣，方得相似。何得以一剎一緣充一剎多塵之數，況積具緣等十，有剎海之塵？其一具緣，自有剎海塵數，是則通有剎海微塵數箇剎海微塵數矣。一剎一緣、一依一體，安得充耶？亦不得言通一切世界海說，以下依住云：一一世界海有世界海塵數所依住故。
鈔：疏今言有世界海塵數下，三、釋文。於中四：一、正釋經意，二、牒昔總非，三、彰非所以，四、逆遮昔救。
疏有云下，第二、牒昔總非。云孟浪之甚者，浪謂流浪，孟亦猛也。莊子。齊物篇云：瞿鵲子問於長梧子曰：吾聞諸夫子：聖人不從事於務，不就利，不違害，不喜求，不緣道；無謂有謂，有謂無謂，而遊乎塵垢之外。夫子以為孟浪之言，而我以為妙道之行也。吾子以為奚若？釋曰：今不取其事，但取孟浪所出耳。孟浪者，率略之言也。明其無當。向秀云：瀾漫無所趣捨之謂。二字要連用。
疏何者下，三、彰非所以。尋意可知，而猶恐難見，請以喻明。如一盤中盛於十楪，十楪之中各盛十彈子。一盤如剎海，一楪如剎種，彈子如一剎。若言一盤之中有一盤彈子塵數無差，豈得以一盤之內彈子無差以充其數？一盤彈子但有一百。一彈子之塵已難知數，況一百彈子盡抹為塵，則數不可量。便將一百之數以充一盤彈子之塵數，故為孟浪也。得斯喻意，尋疏易了。
疏亦不得言通一切世界海說者，第四、逆遮昔救。恐有救云：一剎海中剎不充一剎海之塵。今取一切剎海中剎以充一剎海中塵數，豈不得耶？亦如一盤彈子之多不充一盤之塵。若多盤彈子，豈不充一盤之塵耶？故今遮云：若依此義，義則粗通，奈何違下文。下文云：一世界海中即有世界海塵數。不可言一切世界海共為一世界海塵數，豈得將此而為救耶？亦猶一盤彈子即有一盤彈子塵數，不言多盤有一盤之塵也。
諸佛子！略說以十種因緣故，一切世界海已成、現成、當成。
疏：第二、依章別釋者，十事不同，則為十段，一一皆有長行與偈。長行中各三，謂：標、釋、結。今初、起具因緣，標中略舉十種，通成三世一切佛剎。
何者為十？所謂：如來神力故，法應如是故，一切眾生行業故，一切菩薩成一切智所得故，一切眾生及諸菩薩同集善根故，一切菩薩嚴淨國土願力故，一切菩薩成就不退行願故，一切菩薩清淨勝解自在故，一切如來善根所流及一切諸佛成道時自在勢力故，普賢菩薩自在願力故。
疏：二、何者下，釋。然佛土之義，雖有多種，不出其三：一、法性土，二、受用土，三、變化土。若開受用，有自有他，則成四土。統唯二種，謂淨及穢或性及相。融而為一，有異餘宗。
鈔：疏然佛土之義下，疏文有三：一、辨類，二、融攝，三、釋文。今初、說三土，二、開三為四，三、合四為二，四、融二為一。前二即唯識第十意。然初說三者，依三身故。報有自、他，故為四身；四身還依四土。論云：又自性身依法性土，雖此身、土體無差別，而屬佛、法，性、相異故。此佛身、土俱非色攝，雖不可說形量大小，然隨事相，其量無邊，譬如虛空徧一切處。釋曰：此義前品已引，為下文用之，故重委引。論云：自受用身還依自受用土，謂大圓鏡智相應淨識，由昔所修自利無漏純淨佛土因緣成熟，從初成佛，盡未來際，相續變為純淨佛土，周圓無際，眾寶莊嚴，自受用身常依而住，如淨土量，身量亦爾，諸根相好，一一無邊，無限善根所引生故。功德、智慧既非色法，雖不可說形量大小，而依所證及所依身，亦可說言徧一切處。釋曰：功德隨所依身，智慧隨所證如。餘並可知。論云：他受用身亦依自土，謂平等性智大慈悲力，由昔所修利他無漏純淨佛土因緣成熟，隨住十地菩薩所宜，變為淨土，或小，或大，或劣，或勝，前後改轉，他受用身依之而住，能依身量亦無定限。若變化身依變化土，謂成事智大慈悲力，由昔所修利他無漏淨、穢佛土因緣成熟，隨未登地有情所宜，化為佛土，或淨，或穢，或大，或小，前後改轉，佛變化身依之而住，能依身量亦無定限。釋曰：上皆論文，文並易了；下疏用之，須知所在。
疏統唯二種，謂淨與穢、性與相者，三、攝四為二也。諸經論中，皆有於此二種之二：先攝上四為淨、穢者，乃有多義：一、前三皆淨，四中有淨、有穢，則三類半為淨，半類為穢。二、前三為淨，以他受用斷分別障，已證真如，故名為淨；變化皆穢。設有七珍，穢眾生住，故亦非淨。三、後二皆穢。仁王經云：三賢十聖住果報唯佛一人居淨土。而生公說：有形皆穢，無形為淨，則唯法性為淨。若爾，自受用土豈稱穢耶？此以冥同真性，不可說其形量大小，則同淨攝。二、攝前四為性、相者，略有二門：一、法性為性，餘三皆相；二、自受用土冥同真性，亦可名性，餘二唯相。
第四、融而為一，則淨穢、性相、三土、四土，無不圓融，即此經意。故云有異餘宗。
疏：又此淨土，一質不成，淨穢，虧盈；異質不成，一理，齊平；有質不成，搜源，則冥；無質不成，緣起，萬形。故形奪圓融，無有障礙。
鈔：疏又此淨土，一質不成下，第二、融攝。因上第四義故，略為此融。然東安莊公本有三句，無有質不成。今加此句以成二對，謂淨穢域絕，不可言一；理唯一味，不可言異；冥同性空，不可言有；隨緣成立，不可言無。然一為遣異，無相遣有。然其釋中一亦約理，實則一義有其二種：一、約理一，二、約事一。如自受用，十方如來同有淨土，不可言無，而得稱一。故疏成四句，二對不同。又上略舉四句，一向遮過，實則即異，即同，即有，即無。若互相形奪，則一、異兩亡，有、無雙寂；若圓融無礙，則即一，即多，即有，即無。有是無家之有，無是有家之無；多是即一之多，一是即多之一。有、無即事理無礙；一、多兼事事無礙。由此重重，故華藏剎，一一塵中皆見法界。餘如玄中。
疏：土既不等，因緣亦殊。今文十中：初三通顯，次四別明，後三則融攝轉變。
鈔：疏土既不同下，第三、釋文。於中四：一、躡前生起，二、正釋經文，三、料揀解妨，四、次第鉤鎖。
疏：言初三者，一、如來神力者，謂一切淨、穢等土，皆是如來通慧力成，為物而取，擬將普應。佛應統之，皆稱佛土，故蓮華藏海，佛所嚴淨，而內含淨、穢。然就佛言之，故無國而不淨也。既即穢而淨，故不思議。二、法如是者，梵云達磨多，此云法爾，或曰法性。若是法性，即以本識如來藏身為所依持，恆頓變起外諸器界。若云法爾者，謂有問言：何以諸佛、眾生起於剎土？答云：法應如是，不可致詰。若會此二，謂法應如是，藏識變起。三、眾生業力者，業有善、惡，國有淨、穢，故淨名以萬行為因。又云：眾生之類是菩薩佛土。謂法性雖一，隨業成異。佛隨異類，取土攝生。涅槃微善、觀經三心等，其類非一。上三：初、因，二、緣，三、因。
鈔：疏初三者下，第二、正釋經文。釋第一句，疏文有二：一、正釋，二、解妨。今初言一切淨、穢者，此通三土，唯除法性，以言通慧力所成故。此即偈文智慧神通力如是也。言為物而取，擬將普應者，除自受用，皆為物故。
疏佛應統之下，解妨。此有二妨：一、皆名佛土妨。謂土有淨、穢，穢豈佛土？故今答云：穢亦佛土。三界朽宅，屬于一人；娑婆雜惡，居華藏內，是我佛土。二、然就佛言之，故無國而不淨者，通於穢土稱淨妨。此由淨名經中寶積願聞得佛國土清淨，而佛答云：眾生之類，是則不揀淨、穢，穢亦淨土。故生疑云：穢名佛土，就佛統之；穢名淨土，復據何理？故有此答。然佛土皆淨，所以身子見丘陵坑坎。佛言：我此土淨，而汝不見。言既即穢而淨，故不思議者，即以上義會下偈文，偈云世尊境界不思議故。
疏若是法性，即本識等者，約如來藏，隨緣成立淨、穢諸土，如三昧品引楞伽說。此從通相，不局眾生，亦不局佛。若云法爾者，即法爾道理，如十地說。故疏會二文，於理可見。
疏業有善、惡下，先總釋；故淨名下，後引證，引三經四文。淨名有二，皆佛國品。初、云以萬行為因者，經云：寶積！當知直心是菩薩淨土，菩薩成佛時，不諂眾生來生其國；深心是菩薩淨土，菩薩成佛時，具足功德眾生來生其國；菩提心是菩薩淨土，菩薩成佛時，大乘眾生來生其國。次列六度等，故云萬行為因。二、又云：眾生之類是菩薩佛土等者，亦是此文。次云謂法性雖一下，雙釋上二，疏文有三：初、隨業成異，釋上萬行為因，此是土因；二、佛隨異類，取土攝生，釋上文又云：眾生之類是菩薩佛土，此是土緣；三、涅槃下，別引他經，成其初義。就第二中，亦具引文，即佛國品：寶積獻蓋，佛為現變，見淨土相，便求其因。故初問云：願聞得佛國土清淨。，唯願世尊說諸菩薩淨土之行。佛答云：眾生之類是菩薩佛土。釋云所以者何？菩薩隨所化眾生而取佛土，隨所調伏眾生而取佛土。釋曰：上二句總明取土一向為物。經云：隨諸眾生應以何國入佛智慧而取佛土，隨諸眾生應以何國起菩薩根而取佛土。釋曰：此明土異之由。下經徵釋云：所以者何？菩薩取於淨國，皆為饒益諸眾生故。釋曰：經意云：菩薩修因取土，皆緣眾生；若無眾生，取土何用？此皆他受用土及變化土緣故。唯識中二土，皆以利他行成，明為物取故。彼經舉喻：欲造宮室，須依空地；若於虛空，終不能成。欲修淨土，必緣眾生；若無眾生，無修土處。
疏涅槃微善者下，別引他經，成其初義，即二十一經高貴德王菩薩品琉璃光菩薩從不動世界而來。無畏菩薩問佛：此土眾生當造何業而得生彼不動世界？佛以偈答，廣列十善，一一皆生。言微善者，彼有偈云若於佛法僧供養一香燈乃至獻一華則生不動國若為怖畏故利養及福德書是經一偈則生不動國，又云造像若佛塔猶如大拇指常生歡喜心則生不動國是也。
疏觀經三心者，有三種三心：第一、佛為韋提希現淨土竟，韋提希願生求因。佛言：欲生彼國，當修三福：一者、孝養父母，奉事師長，慈心不殺，修十善業；二者、受持三歸，具足眾戒，不犯威儀；三者、發菩提心，深信因果，讀誦大乘，勸進行者。如是三事，名為淨業。佛告阿難及韋提希：汝今知不？此三種業，過去、未來、現在三世諸佛淨業正因。釋曰：若具此三，何淨不致？然以生就佛，總名為生，如上引直心是菩薩淨土，菩薩成佛時，不諂眾生來生其國。第二上品上生文中云：若有眾生願生彼國，發三種心，即便往生。何等為三？一者、至誠心，二者、深心，三者、迴向發願心。具足三心者，必生彼國。第三云：復有三種眾生當得往生。何等為三？一者、慈心不殺，具諸戒行；二者、讀誦大乘方等經典；三者、修行六念，迴向發願，願生彼國。具此功德，一日乃至七日即得往生。釋曰：第三三心多同初三句，而合初、二開其後一。此上諸心非但得生彼國，而為生因；亦能成彼淨國，得為修因。故觀經云三世諸佛淨業正因。故今引為佛國因也。
疏上三：初一、因，二、緣，三、因者，然因略有二：一、變化因，即第一如來通慧；二、感淨剎因，即是第三。緣亦有二：一、約境利物，眾生為緣；二、攝境從心，皆自識變。此中第二義而是真心隨緣變耳。
疏：次四別明者，有因有緣。初一、自受用土因，大圓鏡智之所成故。二、變化土因，謂眾生、菩薩共構一緣，各隨行業來生其國，凡、聖同居。三、四二種，他受用土因。然初即初地以上，如十大願中修淨土願是也；後即八地已上功用不退行之所成，故八地中有淨土分。
鈔：疏次四別明，有因有緣者，如鏡智所成是緣；變化土因通因、通緣佛以生為緣，生以佛為緣。
疏眾生、菩薩共構一緣者，上已總明，即是直心是菩薩淨土等。若菩薩自修直心，眾生諂曲，何由得生？是故勸物同修直心，故菩薩以直心之因取直心之土，以應直心眾生，為同構一緣來生其國。萬行皆然，故云隨其行業。言凡、聖同居者，即變化土。若他受用，唯聖所居。變化之土凡、聖同居，有二意：一、就機化故，二、於凡身中初證聖果，尚亦為居之。
疏三、四二種，他受用土因者，略如上引唯識論文。唯識一向就佛說因。今通菩薩，謂佛因中修此二因，成他受用，即是佛因；二住地菩薩修此二因，得他受用，約菩薩因。初地、八地，地經廣說。
疏：後三融攝者，通於因、緣。初一即八地已上，攪大海為酥酪，變大地為黃金，以染為淨，以淨為染，自在攝生，故十自在中有剎自在。窮其因者，清淨勝解，勝解印持，隨心變故。次一謂成正覺時，其身充滿十方世界微塵剎土，念、劫圓融，一時成立。由二種因：一、善根所流，語因中也；二、成道勢力，明果用也。此一受用、變化相融也。即如經初，即摩竭陀地堅固等。後一無問成與不成，常能融攝。又前是妙覺，此是等覺。
鈔：疏勝解印持，隨心轉變者，勝解以於境印持為性，印持萬境，隨心轉變。疏一、善根所流因中者，即圓融修行自、他二利無障礙行，故得爾也。
疏：其法性土通為諸土之體，窮其因者，有正有助，謂法爾為其正因，以一切智及總以諸因而為緣因。故其後三亦融前土，非有別體。
鈔：疏其法性土下，第三、料揀妨難。問：上之十句含於四土，何以特明三土因耶？故為此釋。次復問云：四土之外別說圓融，應有五土？故今答云：故其後三但融他四，即是我宗，非別有體。其圓融之因亦如上說。又說淨土總有二義：一者、行淨業為因，感淨相果；二、以德業為因，感自在淨果。行業始自凡夫，終至十地；德業始起不動，終至如來。故第二別明是行業淨，第三融攝是自在淨，第一總明具斯二淨。故疏為三。
疏：又此十事展轉生起，謂諸佛土總由佛力，何以由之？法如是故。法爾云何而有異耶？業不同故。眾生由業，佛復由何？成一切智之所變故。生、佛有異，何以凡、聖同居？同構一緣故。何以復有純菩薩國？菩薩願行力故。既由行業，何可轉變？勝解自在故。云何復得融攝重重？佛及普賢自在力故。
鈔：疏又此十事下，生起鉤鎖。
諸佛子！是為略說十種因緣。若廣說者，有世界海微塵數。
疏：三、結略顯廣，如前已釋。
爾時普賢菩薩欲重宣其義，承佛威力，觀察十方，而說頌言：
疏：第二、偈頌，多以果顯因，文有九偈，束為八段：第一偈頌佛神力。據此無邊剎海皆遮那嚴淨，則下嚴華藏，猶是分明。理實而言，願周法界。
疏：次一超頌眾生、菩薩同集善根。
疏：三、一頌頌第四成一切智自受用土因。前半因，後半果。成唯識云：大圓鏡智相應淨識，由昔所修自利無漏純淨佛土因緣成熟，從初成佛，盡未來際，相續變為純淨佛土，周圓無際，眾寶莊嚴。配經，可見。
鈔：偈中疏成唯識下，此下之文，前已總引，今當略釋。大圓鏡智相應淨識即果位第八，此是依因，依此頓變故。由昔所修下，此是行因。從初成佛下，辨其果相。初明豎長；後周圓下，明其橫廣。
疏：四、一頌頌第六嚴淨願力及第七不退行願。修諸行海無有邊者，論云：謂平等性智大慈悲力，由昔所修利他無漏純淨佛土因緣成熟，隨住十地菩薩所宜，變為淨土，或小，或大，或劣，或勝，前後改變。上經雖云願力，非無有行，為分功用有、無。長行成其二句，皆他受用，故偈為一。初句頌第六，次句頌第七，以八地已上，念念入法流，心心趣佛境故。後之半偈通其二文。
鈔：疏論云：謂平等性智等者，上已具引，先智後行，俱是緣因；亦以行為因，以智為緣，故云因緣；亦上二皆因，隨十地菩薩為緣。如上隨所化眾生等，變化為淨土，即是果相。初地見剎等百三千，故名為小，二地即千，三地萬等，後後大於前前；前前即劣，後後漸勝。下所引地義，並如本品。
疏：五、一偈卻頌第三眾生行業，加造業因。煩惱所擾，造於穢剎；欲樂非一，感土有殊。前與菩薩同修，必多善業，故此明於煩惱。
疏：六、一頌頌菩薩勝解。
疏：七、一頌超頌普賢願力，以普賢有三：一、位前普賢，但發普賢心即是，非今所用。二、位中普賢，即等覺位故。此居佛前。三、位後普賢，謂得果不捨因行，故長行居後。
疏：八、有二偈卻頌如來自在。前偈頌果用；後偈頌善流，略不頌法爾。法爾即是法性，通故略之。
疏：又第七偈依中有依，第八偈正中有依，第九偈融於三世，故三共顯融攝無礙。然其無礙通有十種，諸教說土，或謂但是無常，或云心變，理、事懸隔，多、一不融，故今經宗，要辨無礙。一、理、事無礙，謂全同真性，而剎相宛然。經云：華藏世界海法界無差別莊嚴悉清淨故。二、成、壞無礙，謂成即壞、壞即成等。三、廣、狹無礙，不壞相，而普周故。經云：體相如本無差別無等無量悉周徧等。四、相入無礙，下文云：以一剎種入一切一切入一亦無餘，及此文云身包一切等，其文非一，亦是一、多無礙。五、相即無礙，文云：無量世界即一界故。六、微細無礙，經云：清淨珠王布若雲炳然顯現諸佛影等。七、隱、顯無礙，謂染、淨異類，隱、顯等殊，見不同故。八、重現無礙，謂於塵中見一切剎，剎內塵中見剎亦然，重重無盡，如帝網故。九、主、伴無礙，凡一世界必有一切以為眷屬。下經云：毗盧遮那昔所行種種剎海皆清淨。種種剎即眷屬也。十、時、處無礙，謂：或於一剎現三世劫，或於一念現無量剎，如今第九偈文。又下文云：三世所有諸莊嚴摩尼果中皆顯現。此十無礙同時具足，自在難知，散在諸文，可以六相融之。
鈔：疏又第七偈依中有依下，以義料揀，成無礙行門。此即賢首華藏觀意。彼有五門：一、成立因緣，正當此門起具因緣；二、相狀布列，即華藏品風輪、香海等；三、具德圓滿；四、依、正融攝；五、攝成觀智。今疏有二：先、牒經略明，即彼第四；二、從然其無礙通有十種下，即彼第三。但解此二，自成觀智，略無第五。然彼具德，指一香樹，亦明十義：一、此香樹即佛智身德，二、即轉法輪，三、事、理無礙，四、悲、智德，五、難思德，六、體、用無礙，七、定、亂無礙，八、微細德，九、佛境界德，十、緣起無礙德。而內、外相參以成十門，亦不引證。今為順經，加減、廢立，皆引文證，而具事理、事事無礙。疏中有四：初、總標。二、諸教說土下，立意。或是無常者，通大、小乘；或云心變，唯是大乘；理、事懸隔，明非實教。三、一、理、事無礙下，開門別釋。一中引經即第十經偈，末句云安住於虛空。今但取莊嚴為事，法界為理，無差別言即是無礙。二、成、壞中不引文者，義易了故，亦是此偈故，云：一一剎種中劫燒不思議所現雖敗惡其處常堅固。三中經云：體相如本等者，即第八經釋剎種章偈及後四、相入中所引，即前偈前半，具云：以一剎種入一切一切入一亦無餘體相如本無差別無等無量悉周徧。五、相即無礙，證文即第十七經。六、清淨珠王等，即第八香水河偈。具云：清淨珠王布若雲一切香河悉彌覆其珠等佛眉間相炳然顯現諸佛影。今但取初、後二句，是顯微細之義。七、隱、顯中略不引經，以義多故，即此中偈：隨心造業不思議一切剎土斯成立，即其義也。以同處異見，故不可思議。又形狀偈云：一切塵中所現剎皆是本願神通力隨其心樂種種殊於虛空中悉能作。釋曰：既一塵隨樂，種種皆作，則隱、顯自在也。然疏文中略出二種隱、顯：一、染、淨隱、顯，如感娑婆者，對華藏而見娑婆，則淨隱染顯；感華藏者，對娑婆而見華藏，則染隱淨顯。故摩竭提國，其地金剛等。二、明異類隱、顯，如須彌山形世界一類顯時，江河等形即皆隱也；長剎顯時，短剎則隱。餘可例知。八、重現無礙亦不引文，以華藏世界所有塵一一塵中見法界，已頻引故；若更引者，依住偈云或有國土周法界清淨離垢從心現如影如幻廣無邊如因陀羅各差別等。九所引即第八經，釋小海中偈。十中又下文云，即第八經河間樹林偈。疏此十無礙下，四、結釋六相之義，略如前說，廣如十地別章。
爾時普賢菩薩復告大眾言：諸佛子！一一世界海有世界海微塵數所依住，所謂：或依一切莊嚴住，或依虛空住，或依一切寶光明住，或依一切佛光明住，或依一切寶色光明住，或依一切佛音聲住，或依如幻業生大力阿修羅形金剛手住，或依一切世主身住，或依一切菩薩身住，或依普賢菩薩願所生一切差別莊嚴海住。諸佛子！世界海有如是等世界海微塵數所依住。
疏：第二段所依住，通染、淨也。長行釋中十事，文並可知。然依異者，由於心樂有差別故，謂：一、依莊嚴住者，樂飾好故；二、樂無礙故；三、樂即質光故；四、怖眾苦故；五、愛離質光故，光作寶色，非寶發光；六、奉聖教故；七、求神護故；八、求天護故；九、菩薩願力所任持故；十、普安眾生故。如何廣大世界依有情等小類而住？此有二義：一、外由內感，故說依身。此復有二：一、宿因力，頌云業力之所持故；二、現在轉變力，即世主菩薩神力，任持攝屬己故。二、由無漏體事，大、小無礙，得相依住故。
鈔：疏如何廣大下，隨難別釋。釋第八、九，有二義釋：前通諸教；後由無漏下，即事事無礙宗。故上普賢云：一切剎土入我身所住諸佛亦復然汝應觀我諸毛孔我今示汝佛境界等。
爾時普賢菩薩欲重宣其義，承佛威力，觀察十方，而說頌言：
疏：二、頌有二十二，文分兩別：初一總顯一切世界依佛神力而住，故梵本云一切依佛神通現。長行不列者，若列，則餘九非佛神通。故偈以此文該於前十，皆佛神力。
疏：後二十一偈別頌前文，分之為九：初一、頌依莊嚴住，舉能顯所，莊嚴之具，皆寶成故。
疏：二、半偈頌依空。
疏：三、半偈頌依寶光明。
疏：四、一偈頌佛光，稟佛教光，成世界故。
疏：五、一偈頌寶色光明住，以嚴及覆影顯依住。
疏：六、二偈頌佛音聲，謂妙善所感音聲，有威神故。
疏：七、一偈頌七、八二住，兼顯說法。
疏：八、有六偈頌依菩薩身住。若樹若水，皆菩薩身，菩薩現故。長行但云菩薩，此中兼依佛身。此中雖有願力，是上宿善所持，非普賢願。
疏：九、餘八頌皆頌普賢願所生、住。於中三：初二偈明廣大國土周法界故。前偈明淨識所生，心外無體，故如影像；後偈難思業起，起不離空。次四偈明微細國土調生自在。然佛力現此，亦普賢願收，故二段文皆兼佛力。末後二偈彰剎體性，結歸有在。初偈明剎依性有，有即非有；次半成、壞更起，猶若循環；後半結歸普願，兼顯廣業。
爾時普賢菩薩復告大眾言：諸佛子！世界海有種種差別形相，所謂：或圓，或方，或非圓、方無量差別。或如水漩形，或如山燄形，或如樹形，或如華形，或如宮殿形，或如眾生形，或如佛形如是等有世界海微塵數。
疏：第三、形相，亦通染、淨。長行釋中非圓、方者，三維、八隅，皆非圓、方，故云無量差別。山燄形者，如山似燄，皆取上尖，對上方、圓等故。餘並可知。三、結。
爾時普賢菩薩欲重宣其義，承佛威力，觀察十方，而說頌言：
疏：頌中十偈分二：初一總讚勸觀；
疏：餘皆正頌前義，兼舉因顯果。於中，初二頌前十段，後七頌前無量差別。今初，摩尼輪者，即水旋之類。淨燄莊嚴，頌上山燄；門闥競開，義兼宮殿。
疏：後七中分二：前三彰剎由因異，
疏：後四明自在由佛。一毛孔內難思剎者，更有一理，謂修行者居自報土，各各不同；佛攝眾生，所現國土似彼報，故重重而現，不離一毛。
鈔：疏所現國土似彼報，故重重而現，不離一毛者，如千盞燈共照一毛，則一毛之上有千重光也。準喻，思法。
爾時普賢菩薩復告大眾言：諸佛子！應知世界海有種種體，所謂：或以一切寶莊嚴為體，或以一寶種種莊嚴為體，或以一切寶光明為體，或以種種色光明為體，或以一切莊嚴光明為體，或以不可壞金剛為體，或以佛力持為體，或以妙寶相為體，或以佛變化為體，或以日摩尼輪為體，或以極微細寶為體，或以一切寶燄為體，或以種種香為體，或以一切寶華冠為體，或以一切寶影像為體，或以一切莊嚴所示現為體，或以一念心普示現境界為體，或以菩薩形寶為體，或以寶華為體，或以佛言音為體。
疏：第四、剎體，唯約淨剎。長行略辨二十種體。然其剎體，諸教不同：或以八微為體，或以唯心為體，或法性為體，或一切法為體。今皆具之。謂眾寶等，即是八微，加之佛音聲，即九微也。一念心現，是唯識頓變。佛變化者，或通果色，或一切法令三世間互相作故。又融上諸說，為無礙剎體。言日摩尼輪，即日輪也。香通質氣。佛言為體者，無礙體事故，又依如來說力起故。
鈔：疏第四、剎體中諸教不同下，即五教出體。釋有二意：一則別配。八微是小乘，唯心是始教，法性是終、頓二教，或一切法是圓教。二則通明。圓教具於四義，頓教唯法性，小乘唯八微，始、終二教通於前三。若三各別，即二是始教；若三無礙，性、相圓融即是終教。故法相宗出體之別：一、法性土，以真如為體。二、實報土，力、無畏等一切功德、無漏五蘊以為體性。若攝相歸性，亦真如為體。三、色相土，攝境從心，自利後得智為體。故佛地論云：最極自在淨識為相。相即體相。若約相別，即四塵為體。四、他受用土，攝境從心，利他後得智為體；攝相歸性，亦以真如為體。若約相別，亦是四塵。五、變化土，同前他受用體，是知始教具用三法，圓教則以性融相，相無礙故，通一切法，則事事無礙而為其體。是故疏云今皆具之。次引經具收，後融無礙。
爾時普賢菩薩欲重宣其義，承佛威力，觀察十方，而說頌言：
疏：頌中十偈：初偈頌三，謂初二及第六不可壞金剛。次、一偈頌第三、第四。三、有一偈頌第五一切莊嚴光明。四、有一偈頌二種體：願力生者，頌佛力持；如影像現，頌妙寶相。若兼二事，頌佛變化。五、有一偈頌二種體：上半頌日輪，下半頌微細寶。第六偈頌寶燄。殊妙之言，亦兼香也。第七偈頌寶冠，寶冠亦佛變化，非正頌佛化也。第八偈頌一念普現境界。第九偈頌一切寶莊嚴示現及頌後三體。摩尼光者，頌菩薩形寶及寶華蘂；佛光明者，頌佛音聲，聲、光成剎故。第十偈結歸普賢。
爾時普賢菩薩復告大眾言：諸佛子！應知世界海有種種莊嚴，所謂：或以一切莊嚴具中出上妙雲莊嚴，或以說一切菩薩功德莊嚴，或以說一切眾生業報莊嚴，或以示現一切菩薩願海莊嚴，或以表示一切三世佛影像莊嚴，或以一念頃示現無邊劫神通境界莊嚴，或以出現一切佛身莊嚴，或以出現一切寶香雲莊嚴，或以示現一切道場中諸珍妙物光明照耀莊嚴，或以示現一切普賢行願莊嚴如是等有世界海微塵數。
疏：第五段剎莊嚴中唯明淨剎。其中或寶為嚴，或人，或法，或說法、修行、示現、融攝，皆為嚴剎，以人、法為寶故。又由說法因等得莊嚴果，以果名因，為莊嚴也。
鈔：疏第五段剎莊嚴中至或寶為嚴等者，然莊嚴有三，即名三淨：一、處所淨，即眾寶為嚴；二、住處眾生淨，即人寶為嚴；三、法門流布淨，即以法為嚴。對文，可知。
爾時普賢菩薩欲重宣其義，承佛威力，觀察十方，而說頌言：
疏：十頌分二：初一總顯剎嚴，
疏：後九別頌上文。於中，初一偈頌初妙雲，次一偈頌第二菩薩功德及第四菩薩願海，次一偈卻頌說眾生業報，後六偈如次頌後六事。
爾時普賢菩薩復告大眾言：諸佛子！應知世界海有世界海微塵數清淨方便海，
疏：第六段明剎清淨。方便者，唯約淨也。若約隨宜攝物，佛應統之，則淨、穢皆稱佛土。若就行致，唯淨非穢。
鈔：疏第六段明剎清淨，疏文有四：一、總標大意，二、別顯其相，三、對教揀定，四、對文揀濫。今初，言唯約淨者，以言清淨故，不同形等通於染、淨。言行致者，即生公意。彼淨名注云：行致淨土，非造之也；造於土者，眾生之類矣。十四科中釋致義，云：問：云何致而非得耶？答：夫稱致者，體為物假，雖獲非己。釋曰：謂因他而得，故名為致。謂佛修萬行，直趣真極，不取色相、他受用等，因他眾生，遂以大悲為物取土，故云行致。既因萬行而致於土，必招淨也。
疏：然淨有二種：一、世間淨，離欲穢故，以六行為方便，上二界為淨土。二、出世間淨，此復二種：一者、出世，所謂二乘，以緣、諦為方便。權教說之，無別淨土；約實言者，出三界外，別有淨土，二乘所居。智論有文。二、出世間上上淨，此謂菩薩，即以萬行而為方便，以實報七珍無量莊嚴而為其土。今此正明菩薩，兼顯二乘。然出世上上淨中復有二種：一者、真極，佛自受用，相累兼亡，而為方便；二者、未極，等覺已還，故仁王云：三賢十聖住果報唯佛一人居淨土。未極之中復有二種：一、八地已上一向清淨，以永絕色累，照體獨立，神無方所，故其淨土色相難名；二、七地已還，未出三界，無漏觀智有間斷故，非一向淨。
鈔：疏然淨有二下，第二、別顯其相。展轉開之，乃成四重，皆以方便為因，清淨為果。
第一對中言以六行為方便者，謂厭下苦、粗、障，欣上靜、妙、離，故以色、無色界而為淨土。
疏此復二種下，第二對。二乘淨土，玄中已明。
疏然出世上上淨中下，第三對。言仁王經等者，即菩薩行品波斯匿王讚佛。此前一偈半云：正覺無相徧法界三十生盡智圓明寂照無為真解脫大悲應現無與等湛然不動常安隱光明徧照無所照三賢十聖住果報唯佛一人居淨土。在文，易知。若瓔珞經亦云：佛子！有土名一切賢聖所居之處，是故一切眾生、一切賢聖，各有自居果報之土。若凡夫眾生，住五陰中，為正報之土；山林大地名為依報之土。初地聖人亦有二土：一、實智土，前智住後智為土；二、變化淨穢，經劫數量應現之土。乃至無垢地，土亦如是。一切眾生乃至無垢地，盡非淨土，住果報故。唯佛獨居中道第一法性之土。是故我昔在普光堂廣為一切眾生說淨土門。以上二經，唯佛為淨。
疏未極之中下，第四對也。言永絕色累者，即生公十四科淨土義云：夫未免形累者，八地已前，在生空觀即淨土，出即居穢土；八地已上，長在生空即長在淨土，故須託土以自居之。八地已上，永絕色累，照體獨立，神無方所，土復何為？意云：八地淨無生忍，得色自在，捨於分段，故云永絕色累；一切世間、出世間心，悉不現前，故云照體獨立；稱性普周，故云神無方所。神即心神。易云：神者，妙萬物而為言者也。故神無方，而易無體；既無色累，故其土相難以名目。
疏七地已還等者，未出三界者，依直往者，未捨分段故。無漏觀智有間斷者，即六地已下；若至七地，觀無有間。依十地經，六地已下為染，八地已上為淨；七地亦名中間，亦可名染，亦得名淨，或非染非淨。今取染義，故非純淨。
疏：若依瑜伽，入初地去，方為淨土，三賢所居，皆穢非淨，此分受用、變化別故。約此經宗，十信菩薩即有淨土。故今此文，始自近友，終成佛力，皆淨方便，故通萬行。
鈔：疏若依瑜伽下，第三、對教揀定，可知。
疏：然淨方便，即是淨因，長行亦可為等流果。如云久近善友，得生有善友之剎中。故即十事，皆淨相也。然望莊嚴有同，約門別故；望具因緣，當知亦爾。又起具因緣通於染、淨，此則唯淨。莊嚴多約其果，清淨多約其因；又前多修善，此多治惡。故於世界，此如洗滌，彼如粉繪。
鈔：疏然淨方便下，第四、對文揀濫。於中有二：先對此文。上來四對皆約清淨為果，方便為因。今以義通，方便亦果，親近善友即是方便。今得人寶為嚴，則兼於果故；極樂等土，諸上善人俱會一處，是等流果也。
疏然望莊嚴下，第二、對前文揀也。如莊嚴中云或以說一切菩薩功德莊嚴，與此增長廣大功德雲徧法界故文同。又彼偈中多舉因顯果，與此長行同。此云慈悲廣大徧眾生以此莊嚴諸剎海，與莊嚴同。起具因緣，諸淨剎因與此長行修淨因同。故為此揀。疏文有二：一、明門別，謂所用雖一，用處不同，猶如說法，在布施門名為法施，在智慧門名為方便等。
疏又起具下，更以別理揀於二門，則具緣是通，此處則局，故前疏云唯約淨也。對於莊嚴，則多少不同，如多藥和合，從強得名。定中有慧，但資於定；慧中有定，但名般若等。故云彼多約果，此多約因。從前多修善者，亦從多少。前則以因對果論其多少，此則唯就因中自有多少。前云菩薩無邊功德海及普賢行願諸佛子等眾生劫勤修習，此多修善也。今乃文云：淨修廣大諸勝解，成就方便清淨力，即治惡多。文顯，可知。
所謂：諸菩薩親近一切善知識同善根故，增長廣大功德雲徧法界故，淨修廣大諸勝解故，觀察一切菩薩境界而安住故，修治一切諸波羅蜜悉圓滿故，觀察一切菩薩諸地而入住故，出生一切淨願海故，修習一切出要行故，入於一切莊嚴海故，成就清淨方便力故疏：別釋中，一、近善友同善根者，如善財夜神處廣說。二、智導慈雲，大彌法界。三、法門勝解，皆已淨治。約位，地前也。四、即初地證徧行如，故云觀察一切境界；生如來家，故云安住。五、修治等者，見道之後，修道位故。餘雖未滿，一切皆修；若約圓融，亦得稱滿。六、初地勝進，徧學十地行法，後後但是依法行故。上三皆初地。七、初地發願順行，至第八地，一切皆成，故名出生一切願海；而言淨者，純無漏故。八、即九地。二乘出要，唯止與觀；菩薩出要，唯無礙辯，令眾出故。九、一切莊嚴者，十地二嚴，皆成滿故。十、淨方便力，即是普賢佛功德也。十中，前三變化淨因，後七受用淨因。上欲總收諸土，故依次豎配；若約橫修，初心即可圓具其十。
鈔：疏如善財夜神處說，即七十三經：大願精進力夜神，善財初見，起於善知識同己等十心，便得佛剎微塵數行，所謂：同念心，常憶念十方三世佛故；同慧心，分別決定一切法故等，廣如彼說。此下數段，皆如十地經文。
如是等有世界海微塵數。
爾時普賢菩薩欲重宣其義，承佛威力，觀察十方，而說頌言：
疏：頌中九偈分二：初一總明能、所淨，前半方便，後半清淨，皆上句果，下句因。
鈔：疏前半方便，後半清淨者，以各下句有方便、清淨言故。言皆上句果，下句因者，從多分說，則方便為因，清淨為果。若從通說，俱通因、果。方便約因，善巧出生於土；方便約果，依、正業用是淨土相。清淨約因，離諸障蓋；清淨約果，無有三惡、八難等故。
疏：後八別頌前文。於中初四如次頌上四淨。初地慈悲為首，故云為生；修行徧滿真如，故云廣大。
疏：第五偈頌修治淨及超頌第七願淨，以願通初地、八地。此據初地，故超頌也。
疏：第六偈頌前第八出要。
疏：第七偈頌第九及卻頌觀菩薩地，地義通前後故。
疏：第八偈頌方便力。上來且配長行，其間亦兼餘義。
爾時普賢菩薩復告大眾言：諸佛子！應知一一世界海有世界海微塵數佛出現差別，所謂：或現小身，或現大身，或現短壽，或現長壽，或唯嚴淨一佛國土，或有嚴淨無量佛土，或唯顯示一乘法輪，或有顯示不可思議諸乘法輪，或現調伏少分眾生，或示調伏無邊眾生如是等有世界海微塵數。
疏：第七段佛出差別者，十事五對，於海及種有此差別。五中，初二隨彼類故，次一緣廣、狹故，次一隨機宜故，五、熟、未熟故。
鈔：疏初二隨彼類者，如佛出娑婆，但可丈六；若生極樂，無量由旬。不可以無量由旬之如來以化三尺身眾生，丈六之佛化萬丈之人。壽亦然矣。居於此剎，不滿百年；彌陀人民，壽皆無量。然此一對，亦通化機多少。次一緣廣、狹者，緣廣，則剎廣，如文殊普見之邦；緣狹，則剎狹，如迦葉光德之國。四、宜聞三，則祕一乘之妙寶；宜聞一，則廢羊、鹿之小車。五、根熟者，化多，如釋迦之化；未熟，則化少，如須扇多如來。亦是因中緣廣、狹故。
爾時普賢菩薩欲重宣其義，承佛威力，觀察十方，而說頌言：
疏：十頌分三：初一頌總標；次五偈別釋，如次頌前五對；後四頌總結。既隨心總徧，故剎海塵數未足為多。
爾時普賢菩薩復告大眾言：諸佛子！應知世界海有世界海微塵數劫住，所謂：或有阿僧祇劫住，或有無量劫住，或有無邊劫住，或有無等劫住，或有不可數劫住，或有不可稱劫住，或有不可思劫住，或有不可量劫住，或有不可說劫住，或有不可說不可說劫住如是等有世界海微塵數。
疏：第八段劫住不同，謂剎住經停時分也。隨能感因，有長、短故。長行略列，有十大數，更有多少不同，如標、結中及頌所顯，並通諸剎。不謂淨長，如大地獄，其壽更長，人趣却促，故極惡、極善受時即多。更約異門，亦不可定也。十中唯九者，欠不可說不可說也。並如阿僧祇品。
爾時普賢菩薩欲重宣其義，承佛威力，觀察十方，而說頌言：
疏：偈中十頌，然劫但時分，無別義理，故此偈文轉勢頌之。略分為三：初二總標許說，頌上標也。
疏：次有一偈通頌上列，兼顯修短之因，以願力故。
疏：餘七頌總結，偈各一義：一、明修短通於染、淨，結以心想；二、淨劫住久，釋以因深；三、列諸劫名，染、淨相攝；四、佛興願異，故入劫不同；五、一、多互融，齊攝雙現；六、時、法相攝，普入無邊；七、結由想心，示以方便。一方便者，即了唯心也。一念與劫，並由想心；心想不生，長、短安在？非長非短，是謂清淨；不壞於相，則劫海無邊。
鈔：疏一念與劫下，釋唯心方便之義。然一念與劫，並由想心。此有二意：一者、由有想念，即有剎那；積此剎那，終竟成劫。心想若滅，生死長絕。此順經文。二者、一切境界，皆依妄念而有差別。若離心念，則無一切境界之相。此順經意，成唯心觀。是故疏云心想不生，長、短安在。無長無短，即心體清淨。是以經言以一方便皆清淨也。此約真性故。第三句是不壞相義，相、性無礙，剎海義也。
爾時普賢菩薩復告大眾言：諸佛子！應知世界海有世界海微塵數劫轉變差別，
疏：第九段劫轉變差別者，此有二種：一者、但約感成、住、壞劫，皆名轉變；二、唯約住劫之中居人善、惡，令染、淨轉變。
鈔：疏二、唯約住劫之中居人善、惡復有二義：一、約眾生，引因所得；二、約菩薩，居中作用，心純善故，染、淨交徹耳。
所謂：法如是故，世界海無量成、壞劫轉變；
疏：釋中具二：初一即是前義，故云無量成、壞劫轉變。言法爾者，法爾隨業轉也。若爾，何異起具因緣？因緣意在於因，轉變意彰於果。又因緣通有，唯成不壞，如自受用因是也。
染污眾生住故，世界海成染污劫轉變；
疏：餘九釋後義：一、遇惡緣故，淨變為染。下文云：泉池皆枯涸等。
鈔：疏一、遇惡緣故，淨變為染，即是經中染污眾生住故。七十二經云：往昔此城邑大王未出時一切不可樂猶如餓鬼處眾生相殺害竊盜縱淫佚兩舌不實語無義粗惡言貪愛他財物瞋恚懷毒心邪見不善行命終墮惡道以是等眾生愚癡所覆蔽住於顛倒見也。天旱不降澤以無時雨故百穀悉不生草木皆枯槁泉流亦乾竭大王未興世津池悉枯涸園苑多骸骨望之如曠野也。。
修廣大福眾生住故，世界海成染、淨劫轉變；
疏：二、修人、天大福，令世界多染少淨，故先云染。如下文云：粳米自然生等。
鈔：疏粳米自然生等，即是上經。次文云：大王升寶位廣濟諸群生油雲被八方普雨皆充洽，乃翻十惡成十善也。其中翻偷盜云：往昔諸眾生貧窮少衣服以草自遮蔽飢羸如餓鬼大王既興世粳米自然生樹中出妙衣男女皆嚴飾，即其事也。
信解菩薩住故，世界海成染、淨劫轉變；
疏：三、即地前，以未斷障，故非純淨；以淨多故，故先云淨。經多云染、淨，與前何別？或譯人之失，或傳寫之誤。
鈔：疏三、即地前者，信解是地前通稱，亦名勝解行住；未證真如，但依解力而修行故。
無量眾生發菩提心故，世界海純清淨劫轉變；
疏：四、即證發心，居受用土，故但云純淨。
諸菩薩各各遊諸世界故，世界海無邊莊嚴劫轉變；
疏：五、各各遊者，即二地至十地諸菩薩遊戲神通，以多莊嚴而嚴一剎，或以一嚴而嚴多剎，所至染剎，則能莊嚴也。
鈔：疏以多莊嚴而嚴一剎者，如第五迴向，即願普攝十方三世所有佛剎一切莊嚴，而嚴一剎，一切亦然。至登地竟，能如願成，如八地、十地中說。言或以一嚴而嚴多剎者，第二迴向云：以一莊嚴嚴一切亦不於法生分別如是開悟諸眾生一切無性無所觀。
十方一切世界海諸菩薩雲集故，世界海無量大莊嚴劫轉變；
疏：六、大莊嚴者，即普賢位。嚴於微塵內剎，如上口光召眾等是。
鈔：如上口光召眾者，即第六經。其諸菩薩既至會中，現自在用。如是坐已，其諸菩薩身毛孔中，一一各現十世界海微塵數一切寶種種色光明，一一光中現十世界海微塵數諸菩薩，皆坐蓮華藏師子之座。此諸菩薩悉能徧入一切法界諸安立海所有微塵。彼一一塵中皆有十佛世界微塵數諸廣大剎，一一剎中皆有三世諸佛。世尊。此諸菩薩悉能徧往親近、供養等，即嚴微塵中剎也。
諸佛。世尊入涅槃故，世界海莊嚴滅劫轉變；
疏：七、莊嚴滅者，此明失善緣而惡現。謂如來示滅，能事隨滅。佛滅百年，乳不及水，況今之世，況於減極！稗為上味，鐵為上嚴。
鈔：疏佛滅度百年，乳不及水者，育王經說：育王常供養諸聖僧，上座食乳稍多。育王白言：乳若多食，恐生疾患。上座云：此乳有何力？不及世尊在世時水！今佛滅度，一切精淳皆沈地下。育王願見佛在時水，上座展手地下取水，育王嘗之，實過於乳，明知福人滅矣。能事隨滅，百年尚爾，況今去聖將二千年，尤更淡薄。況於減極，鐵為上嚴，稗為上味，如起世等經說。
諸佛出現於世故，一切世界海廣博嚴淨劫轉變；
疏：八、如彌勒來也。
鈔：疏八、如彌勒來者，即彌勒下生經說：佛告舍利弗云：四大海水以漸減少三千由旬。是時閻浮提地長十千由旬，廣八千由旬，平坦如鏡，名華、軟草徧覆其地，種種樹木華、果茂盛。其樹悉皆高三十里，城邑次比，雞飛相及。人壽八萬歲，智慧、威德、色力具足，安隱快樂。有一大城，名翅頭末底，長十二由旬，廣七由旬。其城七寶，上有樓閣，戶牖、軒窗皆是眾寶，真珠網覆；街廣十二里，巷陌處處皆有明珠之柱，處處皆有金、銀之聚。便利不淨，地裂受之，受已還合。亦無衰惱水、火、刀兵及諸饑饉、毒害之事。園林、池沼，八功德水、眾華異香，皆悉盈滿。不生草穢，一種七穫，味甚香美，增色力身等，廣如彼說。
疏：九、以佛神通，于何不淨？淨名足指按地，法華三變淨土，即其類也。
鈔：疏淨名足指按地者，即佛國品說：隨其心淨，則佛土淨。爾時舍利弗承佛威神，作是念言：若菩薩心淨則佛土淨者，我世尊本為菩薩道時，意豈不淨？而是佛土不淨若此。佛知其意，即告之言：我此土淨，而汝不見。爾時世尊即以足指按地，即時三千大千世界若干百千眾寶嚴飾，譬如寶莊嚴佛無量功德寶莊嚴土。一切大眾歎未曾有，而皆自見坐寶蓮華等是也。
疏法華三變淨土者，即寶塔品大樂說請開塔戶，佛言：須集分身。大樂說請集分身佛，世尊放光遠召，為欲受分身佛故。一、變娑婆；二、於八方各更變二百萬億那由他國土，皆令清淨，坐佛不足；第三、更變二百萬億那由他國土，皆令清淨。故云三變。
疏：上之十事，初總，餘別，不出業故。又初二屬凡，次四菩薩，後三屬佛。又約佛、菩薩，即染令淨；約於凡夫，即淨成染。
如是等有世界海微塵數。
爾時普賢菩薩欲重宣其義，承佛威力，觀察十方，而說頌言：
疏：十頌如次頌前，可知。
爾時普賢菩薩復告大眾言：諸佛子！應知世界海有世界海微塵數無差別，所謂：一一世界海中有世界海微塵數世界無差別，一一世界海中諸佛出現所有威力無差別，一一世界海中一切道場徧十方法界無差別，一一世界海中一切如來道場眾會無差別，一一世界海中一切佛光明徧法界無差別，一一世界海中一切佛變化名號無差別，一一世界海中一切佛音聲普徧世界海無邊劫住無差別，一一世界海中法輪方便無差別，一一世界海中一切世界海普入一塵無差別，一一世界海中一一微塵一切三世諸佛。世尊廣大境界皆於中現無差別。諸佛子！世界海無差別略說如是；若廣說者，有世界海微塵數無差別。
疏：第十、無差別者，謂前九辨諸世界，約相不同，隨業染、淨，由於眾生有差別故。今云無差，性無二故。故偈云業性起也。又約權設，則種種差別；今約實說，則一切無差。如教法中，或說三乘，即是差別；說華嚴時，一切無差。又皆是諸佛之所用故，一一融攝，等無異故。故前九差別，是此無差之差；今此無差，即是前九差之無差也。故法華云：眾生見燒，淨土不毀。二皆相即。由依此義，說淨土中十八圓滿，一一稱真，皆周徧故。二、釋中十事：一、海中包數同，則盡海之塵，一塵、一剎已是含攝之義。二、佛示威力同。三、道場同，同真性故。四、眾會同，常隨眾故。五、光明。六、名號。七、音聲。八、法輪方便。上七皆約不動一，而普徧無差。九、塵含剎海。十、塵容佛境。此二約不壞相，而廣容無差。
鈔：疏謂前九辨諸世界，約相不同至皆周徧故，皆釋標名。於中有三：一、約性、相相對，相則有差，性則無差；二、又約權設下，約權、實相對，實則無差；三、又皆是諸佛之所用故下，收差與無差，皆歸果用。前之二對，性相、權實，二不相即，今則融即。言無差之差者，是圓融上之行布也；差之無差者，是行布上之圓融也。若離圓融，則無可差別也；若離差別，無可圓融。如攬別成總，非離別外而有此總。引法華經，但明二不相離。由依此義下，顯十八圓滿由此而成。
疏盡海之塵，一塵、一剎已是含攝之義者，以經云一一世界海中有世界海微塵數世界無差別，謂一箇世界海還有世界海微塵數世界，則義當一塵是一世界竟。唯就此一句，已顯融攝，釋無差別，義善成矣。若界界相望論無差者，無差全少。今十句中，句句各有世界海塵，則一海之中已有十世界海塵數無差，故須融攝。思之。
爾時普賢菩薩欲重宣其義，承佛威力，觀察十方，而說頌言：
疏：頌中十頌如次頌上十義，但第六約身，與前名、體異耳。而前但約平漫無差，今顯塵內重疊融攝無差之義。若云約共同事者，何以不言染同、業苦同？豈世界海中都無此耶？
鈔：疏而前但約平漫無差者，即長行云：一一世界海中所有佛威力無差別。今乃皆云一一塵中無量光等，即是重疊無差別也。疏若云約共同事下，結彈古人。謂經舉十事，皆約融攝。若依昔義，何以不言一一世界海中染、淨無差別？一一世界海由眾生受苦無差別，以世界海中皆有染、有苦故。故疏結云豈世界海中都無此耶。今經不言，明知約融攝無差別耳。世界成就品竟。
疏：華藏世界品第五八經。：初、來意者，前品通明諸佛剎海，今此別明本師所嚴依果，答世界海問，故次來也。
疏：二、釋名者，準梵本，具云華藏莊嚴嚴具世界海之徧清淨功德海光明品。譯者嫌繁，乃成太略，處中應云蓮華藏莊嚴世界海品。謂蓮華含子之處，目之曰藏。今剎種及剎為大蓮華之所含藏，故云華藏。其中一一境界皆有剎海塵數清淨功德，故曰莊嚴。世界深廣，故名為海。有云：世界依海，故立海名者，恐非文意，以下云：華藏莊嚴世界海住在華中故。其梵本云嚴具，即是能嚴。其徧清淨功德海光明，即顯嚴之相、用。依體有用，故致之言。今文舉體攝用，但云華藏。約事可爾。何因剎海相狀如斯？略舉二因：一、約眾生，如來藏識即是香海，亦法性海。依無住本，是謂風輪，亦妄想風。於此海中有因、果相。恆沙性德，即是正因之華；世、出世間未來果法，皆悉含攝，故名為藏。若以法性為海，心即是華，含藏亦爾。然此藏識相分之中，半為外器，不執受故；半為內身，執為自性生覺受故。如來藏識何緣如此？法如是故，行業引故。二、約諸佛，謂以大願風持大悲海，生無邊行華，含藏二利染、淨果法，重疊無礙，故所感剎，相狀如之。是以出現品中多將世界以喻佛德。細尋文意，乃由佛德，世界如之。
鈔：華藏世界品第五如來名號品：疏梵本，具云等者，梵云拘蘇磨多羅。驃訶也。阿楞伽也。嚕迦馱都也。三牟達囉。鉢履輸陀淨也。懼曩也。三牟達囉。阿囉婆娑也。鉢履勿多。，此云華藏莊嚴嚴具世界海徧清淨功德海光明品。然疏文有四：一、舉梵名；二、譯者嫌繁下，申其義釋；三、其梵本云下，釋前梵本；四、約事可爾下，覈其本源。不為此釋，豈委剎海之興由？
疏：三、宗趣者，別顯本師依報具三世間，融攝無盡為宗；令諸菩薩發生信、解，成就行、願為趣。餘如前品，但總、別異耳。融攝之相，亦見前文。賢首立華藏觀，復有十德大同小異，如彼文說。
鈔：三、宗趣。言有十德者，前品已引。
爾時普賢菩薩復告大眾言：諸佛子！此華藏莊嚴世界海是毗盧遮那如來往昔於世界海微塵數劫修菩薩行時，一一劫中親近世界海微塵數佛，一一佛所淨修世界海微塵數大願之所嚴淨。
疏：第四、釋文。一品分三：初、明華藏因、果自體，二、明藏海安布莊嚴，三、明所持剎網差別。三段如次釋華藏莊嚴世界之名。今初，分二：先長行，後偈頌。長行亦二：初、舉果屬人，顯因深廣；二、彰果體、相，辨其寬容。
今初也。謂指此剎海是我本師修因所淨。然因深廣，有三勝相：一、長時修，剎海塵劫故，不唯三祇；二、於多劫，一一遇多勝緣，不唯勝觀、釋迦等佛；三、於多勝緣，一一淨多大願，願淨國等，不唯淨一無生等。由上三重，故云深廣。
鈔：疏初、明華藏因、果自體者，然第二安布莊嚴亦是果相，故應對果分因，總為二段，謂：先明剎因，後彰果相。以第一段中長行具有因、果，偈中雙明因、果，故合於因，屬自體中。
疏謂指此剎海是我本師下，疏文二：先通釋經文，後隨難別釋。今初，疏不唯勝觀、釋迦等者，俱舍論第十八說：於三無數劫各供養七萬又如次供養五六七千佛三無數劫滿逆次逢勝觀然燈寶髻佛初釋迦牟尼。釋曰：此二偈中，初偈明供養佛數，謂：初無數劫供養七萬五千佛，第二無數劫供養七萬六千佛，第三無數劫供養七萬七千佛。後頌意明供養何佛。言逆次者，從第三無數劫向前以明，謂第三無數劫滿逢勝觀佛，第二無數劫滿逢然燈佛，第一無數劫滿逢寶髻佛，最初發心逢釋迦牟尼佛。發誓願言：願我當作佛，一如今世尊！彼佛。世尊末劫出世時，法住千年。今我如來一一同彼。故今疏云不唯勝觀者，舉第三阿僧祇劫滿佛。言釋迦者，舉初發心之佛。而言等者，乃有三義：一、等然燈寶髻，二、等所供佛數，三、等餘教所明。設言供養三十六恆、三十八恆佛等，皆未足為多也。
疏不唯淨一無生等者，如智論說：五華供養然燈，得無生法忍。故金剛經云：若有少法可得，然燈佛則不與我授記等。無法可得是無生相。而言等者，等餘法門。俱舍頌云：但由悲普施被析心無忿讚歎底沙佛次無上菩提六波羅蜜多於如是四位一二又一二如次修圓滿。釋曰：初之四句即是四位：初位一滿，謂普施成檀。次位二滿，謂尸及忍。被析不報，故能滿尸；由內無忿，故成於忍。第三位中但一度滿，謂精進度。第四位中定、慧雙滿，故云一二又一二等。言底沙者，此云圓滿。讚佛偈云：天地此界多聞室逝宮天處十方無丈夫牛王大沙門尋地山林徧無等。七日七夜忘下一足，歎底沙故。超於彌勒九劫先成佛，智論之中亦同此說。故六度滿，前後不多。今經一一佛所淨修世界海微塵數大願，況於多佛，況多劫耶！故結云由上三重，故云深廣。
疏：然瑜伽、起信等約三乘教，一方化儀、一類世界，定說三祇。今約一乘，該通十方及樹形等界，故云剎海塵數。是以寶雲經言：我為淺識眾生說三僧祇劫修行，然我實經無量阿僧祇劫修行。又時無別體，依法上立。法既無盡，時亦無窮，況念、劫圓融，不應剋執！
鈔：疏然瑜伽、起信下，第二、隨難別釋，即重釋三祇，約三乘、一乘以通。言該通十方者，對上一方化儀；言及樹形等界者，對上一類世界。且如娑婆一劫，方知安養得為一日，則安養世界乃經三無數日耳。更方袈裟幢剎未經歲月，況於後後以劫為日之剎耶！是則不可以此一方、一類定於成佛時劫之數。二異類剎者，即於一界即具諸界，互不相見；時劫亦殊，安知修短！故朝菌不知晦朔，況識春秋耶！況於大椿之歲耶！
言寶雲經者，經云：善男子！菩薩不能思議如來境界，如來境界不可思議，但為淺近眾生說三僧祇修習所得菩提，而實發心已來，不可計數。賢首釋云：不可計者，不可計數阿僧祇也。義分齊云：始教三祇，不同小乘十十數之。此即倍倍數之，仍說百劫修相好等。智度論破此別修相好，不許三祇之外別修，即是實教之意。然實教之意自有二義：一、定三僧祇，一方化儀故，又是實佛故。起信云：或示超地速成正覺，以為怯弱眾生故；或說我於無量阿僧祇劫當成佛道，以為懈慢眾生故。能示如是無量方便不可思議，而實菩薩種性、根等，發心則等，所證亦等，無有超過之法，以一切菩薩皆經於三阿僧祇劫故。斯則定也。二者、不定，復有二意：一、為通餘類世界故，如勝天王說，即前樹形等剎是；二、據佛實德無限故，如寶雲經。若瑜伽說，有二種無數劫：一者、日、夜、月、半月等，方便顯時無量故；二者、如常說。若依初義，經無量劫；若依後義，但三僧祇。然依此釋，不同寶雲。寶雲不言為淺近眾生說於大劫，為於深勝說日、月劫。明知意殊，是則瑜伽亦是一方所宜說耳。
疏又時無別體下，別教一乘融攝以說。如毗目仙人執善財手，時經多劫，處歷無邊，故不可以長短思也。若顯超勝，一生頓圓；若約甚深，多劫莫究。故云不可定執，貴在入玄。
疏：第二、諸佛子下，彰果體、相者，植因既深，果必繁奧。然所依剎量，諸教不同。小乘但一娑婆，三乘有大、小之化。或色究竟為實，或他方別有淨邦。今一乘十佛之境，大、小無礙，淨、穢相融。且依一相說有邊表，實則一重橫尋無邊，況復重重塵含法界！然準下別顯，應有十事：一、所依風輪，二、風持香海，三、海出蓮華，四、華持剎海，五、繞臺輪山，六、臺面寶地，七、地有香海，八、海間香河，九、河間樹等，十、總結多嚴。今文之中唯闕一河。文且分四：第一、能持風輪，第二、所持香海，第三、海出蓮華，第四、華持剎海。然其剎因有其總、別，已見上文。為顯別義，且明一因成於一果。
鈔：疏第二、諸佛子下，彰果體、相，疏文有四：一、總相生起，二、彰其分量，三、科釋經文，四、用義通、局。
疏然所依剎量下，第二、彰其分量。言大、小之化者，如梵網經：周匝千華上復現千釋迦，即大化也；一華百億國一國一釋迦，即小化也。小化唯一四洲，大化總該百億。且依一相等者，且依一種義相，不壞邊表，有蓮華外別佛剎海等。實則稱性，橫不可尋，故云法界無差別。若以性融相，則一塵中法界無量。
疏然準下別顯下，第三、科釋經文。言應有十事者，以文廣釋十事故，此中長行略標列故。是以古德一品之中先分土因，就果相中即分十段。今不依者，以下六事各有長行、偈頌，而前四事同一長行。故科十段，於文不便，先科為三，於第一華藏自體中長行之內方為四耳。
疏然其剎因下，第四、明用義通、局。已見上文者，即起具因緣中通義易知，故示別相。
諸佛子！此華藏莊嚴世界海有須彌山微塵數風輪所持。其最下風輪名平等住，能持其上一切寶燄熾然莊嚴；次上風輪名出生種種寶莊嚴，能持其上淨光照耀摩尼王幢；次上風輪名寶威德，能持其上一切寶鈴；次上風輪名平等燄，能持其上日光明相摩尼王輪；次上風輪名種種普莊嚴，能持其上光明輪華；次上風輪名普清淨，能持其上一切華燄師子座；次上風輪名聲徧十方，能持其上一切珠王幢；次上風輪名一切寶光明，能持其上一切摩尼王樹華；次上風輪名速疾普持，能持其上一切香摩尼須彌雲；次上風輪名種種宮殿遊行，能持其上一切寶色香臺雲。諸佛子！彼須彌山微塵數風輪最在上者，名殊勝威光藏，能持普光摩尼莊嚴香水海。此香水海有大蓮華，名種種光明蘂香幢。華藏莊嚴世界海住在其中。四方均平，清淨堅固。金剛輪山周匝圍繞，地海眾樹各有區別。
疏：今初、風輪之因，即大願等，亦如前釋。於中文三：初、總標數，二、略列名，三、別舉最上。列中名平等住者，一、徧持諸位故，二、稱實性故。餘文可知。風並在下，寶在臺面，以力遙持。三、舉最上者，勝力能持香海，故立其名。
第二、能持下，所持香海。以摩尼發光，普照一切嚴海底岸及寶色香水，故立此名。又藏識名海，具德深廣故；流注名水，剎那性故。又佛性名水，遠熏名香，聞未證故。涅槃亦云：有人聞香。
第三、此香水下，所出蓮華。蘂放異光，又發勝香，高出、降伏，故立此名。又所發萬行，一一覺性，故曰光明；皆能普熏，即香義也。
第四、華藏下，所持剎海。四方均平，總顯形相；清淨堅固，彰其體性；金剛圍等別明所有，即下別顯。此為其本。一、山，二、地，三、海，四、樹。各別區分，即總顯多嚴，但闕一河。以下有別顯，故此略明，下亦略頌。
鈔：列中疏以力遙持者，古有二釋：一云一重風輪持一重物，疏以出現品中有十風輪持欲、色等，皆是遙持，故今案定。
疏所持香海下，疏有二釋：一、約事釋；二、又藏識下，約表。於中又二：一、約眾生；二、又佛性名水下，約通生、佛，佛性即是真法性故。故此品初，海表三義，今舉其二，略不說悲。涅槃亦云：有人聞香，即第七經。至問明品，當具引之。
疏又所發萬行下，上約事釋，此約表法，但通相表行。若別說者，略示十德，表於十度：一、開敷鮮榮，以表施度；二、自性無染，以表戒度；三、香氣芬馥；四、寶莖堅固；五、寶葉扶疎；六、寶蘂光幢；七、相巧成就；八、含藏蓮子；九、寶臺堅住；十、普放光明。下八如次，顯於八度。
是時普賢菩薩欲重宣其義，承佛神力，觀察十方，而說頌言：
疏：第二、偈中，然長行、偈頌有十例五對，謂有、無、廣、略、離、合、先、後為八，九或超間，十或頌已重頌。故釋頌文，不可一例，上下準之。此文略有四例：一、宿因、現緣，經離頌合；二、所成果相，經略頌廣；三、現緣風輪，經廣頌略；四、山、地、海、樹，經有頌無。
鈔：疏一、宿因、現緣，經離頌合等者，此中名長行為經，以取長行綴葺略說所應說義，別相修多羅故。言經離頌合者，宿因即前顯因深廣，現緣即前風持香海等，此二明離。言頌合者，初偈頌總前半宿因，後半現緣；第二偈三句宿因，第四句是現緣故。
疏二、所成果相，經略頌廣者，長行云華藏世界海住在其中者，即所成果相。此文則略，以十偈之內皆有果相，故云頌廣。
疏三、現緣風輪，經廣頌略者，經列十種風輪，偈中但云風力所持無動搖耳。
疏四、山、地、海、樹，經有頌無者，長行云金剛輪山周匝圍繞，地海眾樹各有區別，此經有也。頌無，可知。上言有四者，但有四例，唯廣略一種，乃成一對，離合、有無但成一例耳。若成對者，應須經合頌離、經無頌有，方成三對耳。餘四例二對，此中則無，下頌則有。
疏：十偈分二：初二頌上因相，即辨因招果；
疏：餘頌果相。於中分四：初、一偈半頌風輪，皆上句所持，下句能持。初半偈以果持果，後偈兼明能成之因。前半離障，願令清淨故；後半無礙，願依空住故。
疏：二、有一偈頌香海，尋此了名。
疏：三、有三頌半頌蓮華：初一偈半釋種種光明蘂，則顯此華以寶為體；次一偈釋香義，就法以明寶中出佛，佛出世主，如從質發香遠熏之義；後一釋幢義，演佛是高出義，調生是摧伏義。
疏：四、有二頌明剎自在，總頌上所持剎海。初偈自在，一一稱性故，即同時具足相應門也。心塵準思。寶光現佛者，依、正互融故。後偈結歸普因，故能含攝。
爾時普賢菩薩復告大眾言：諸佛子！此華藏莊嚴世界海大輪圍山住日珠王蓮華之上。栴檀摩尼以為其身，威德寶王以為其峰，妙香摩尼而作其輪，燄藏金剛所共成立。一切香水流注其間，眾寶為林，妙華開敷，香草布地，明珠間飾，種種香華處處盈滿，摩尼為網，周匝垂覆。如是等有世界海微塵數眾妙莊嚴。
疏：第二、別顯安布莊嚴，文分為六：第一、四周輪山，二、寶地，三、香海，四、香河，五、樹林，六、總結。各別有偈。今初、輪山則清淨戒德內攝、外防之所成也。長行中三：初、總舉所依；二、栴檀下，別顯體、相；三、如是下，結德無盡。
今初，山所依處即地面四周。日珠王者，所依處地，故舊經云：依蓮華日寶王地住。亦有言：大華之上別有此蓮為山所依。義似不順。所以地受此名者，前華名種種光明蘂，偈中云光燄成輪。又云一切寶中放淨光，明知此華以寶為體，是則如日輪之珠王為蓮華也。斯即總華之稱。二、別顯中前取堅利，且云金剛；今明具德，略有十相：前四自體圓滿，後六外相莊嚴。一、身為總形，摩尼圓明，栴檀芬郁，皆戒之德也。二、山峰，謂秀出孤絕，威伏諸惡。三、山輪，古有二義：一、山彎曲之處；二、山腹跳出，如師子座半月為輪。準下偈文。輪居山下，為山所依。四、成山之緣。上舉三事，各別有體；今顯金剛內含光燄，徧成其體。如世土、石，雜而成山。金剛徧故，得金輪名。餘六文顯，並在山間。
爾時普賢菩薩欲重宣其義，承佛神力，觀察十方，而說頌言：
疏：應頌，有十，文分為二：前六明山體、相莊嚴，頌前別顯；後四辨山妙用自在，亦顯依、正無礙，即頌前結文。前中五：初一、總頌圍山，初句所圍，次二句能圍，後句出因。言無邊者，有其二義：一、但總相顯多，故云無邊，實有邊表。二、說有圍山外者，是無邊之邊，不礙理，而即事故；今云無邊者，是邊之無邊，不壞相，而即理故。二、有一頌頌前山輪。三、一頌山體。四、一頌成山之緣。五、六二偈頌前水等諸嚴及加衣等。後四妙用自在，並顯，可知。
鈔：疏是無邊之邊，不礙理，而即事等者，意明理無分限，總曰無邊；事有分限，故名有邊。若依理成事，理性全隱，則無邊即邊；若會事歸理，事相全盡，則邊即無邊。今則不爾，不失理而事現，云無邊之邊；不壞事而理顯，云邊之無邊。此是事理無礙義，不是相即、相作之義，思之。
爾時普賢菩薩復告大眾言：諸佛子！此世界海大輪圍山內所有大地，一切皆以金剛所成，堅固、莊嚴，不可沮壞，清淨、平坦，無有高下；摩尼為輪；眾寶為藏；一切眾生種種形狀諸摩尼寶以為間錯；散眾寶末；布以蓮華；香藏摩尼分置其間；諸莊嚴具充徧如雲，三世一切諸佛國土所有莊嚴，而為校飾；摩尼妙寶以為其網，普現如來所有境界，如天帝網於中布列。諸佛子！此世界海地有如是等世界海微塵數莊嚴。
疏：第二、臺面寶地，即體心性定之所成也。長行文三：初、標所在；二、一切下，別顯體、相莊嚴；三、總結。二中十句：初一、地體，標以金剛，釋以堅固不壞，徧華藏地盡是金剛，故上菩提場地徹華藏也。二、地相平淨。餘八皆莊嚴，謂：三、飾以寶輪。四、畜以寶藏。五、間以異寶。六、散以寶末。七、布以蓮華。八、分置香摩尼。九、充以莊嚴具。但云諸嚴，嚴有多少？三世佛國之嚴而為嚴者，顯無盡之嚴具也。十、覆以寶網，隱映莊嚴。網有何用？普現佛影。此網何相？如天帝網，而布列也。又此帝網重現無盡，成上普現如來境界及上一一境界皆無盡也。
鈔：疏但云諸嚴下，此句稍長，故牒釋之。即從諸莊嚴具下，是第九句；摩尼妙寶下，皆第十句。
爾時普賢菩薩欲重宣其義，承佛神力，觀察十方，而說頌言：
疏：偈有十頌，分二：前七頌前別顯，後三頌總結。前中三：初四頌前八段，而小不次者，顯前無優劣故。或重、或廣者，顯義無方也。恐繁不配，可以意得。次二頌嚴具如雲。後一偈頌如天帝網，謂一寶既收一切，則彼剎諸塵復攝一切，即重重也。後三偈頌總結者，結其所屬：初偈結屬道場，次屬佛力，後結能知之人。
爾時普賢菩薩復告大眾言：諸佛子！此世界海大地中有十不可說佛剎微塵數香水海。
疏：第三、地面香海者，上之大海既是藏識，今明心華之內攝諸種子，一一種子不離藏識海，故有多香海。然一一具於性德，故皆有莊嚴。長行分二：初、總舉數。準下剎種及梵本中皆有十不可說，今闕十字，或是譯人之漏，或是傳寫之失。下標種處亦然。
鈔：疏準下剎種及梵本，皆有十者，以中一海管十海，而此十海一道布列，結有不可說佛剎微塵數香水海，十道皆然。一海一種，故有十不可說也。言下標種處亦然者，標云：諸佛子！此不可說佛剎微塵數香水海中有不可說佛剎微塵數世界種。釋曰：此即標種處無十字，亦例合有。
一切妙寶莊嚴其底，妙香摩尼莊嚴其岸，毗盧遮那摩尼寶王以為其網；香水映徹，具眾寶色，充滿其中；種種寶華旋布其上；栴檀細末澄垽其下；演佛言音；放寶光明；無邊菩薩持種種蓋，現神通力；一切世界所有莊嚴，悉於中現。十寶階陛行列分布，十寶欄楯周匝圍繞，四天下微塵數一切寶莊嚴芬陀利華敷榮水中，不可說百千億那由他數十寶尸羅幢、恆河沙數一切寶衣鈴網幢、恆河沙數無邊色相寶華樓閣、百千億那由他數十寶蓮華城、四天下微塵數眾寶樹林、寶燄摩尼以為其網，恆河沙數栴檀香諸佛言音光燄摩尼、不可說百千億那由他數眾寶垣牆，悉共圍繞，周徧嚴飾。
疏：二、一切下，別顯莊嚴。準後總結，應云一一香海各有若干莊嚴；今文略無。若按文取義，一切之言即一切海，總以妙寶而為其底等。文有二十句：前十明海體狀：一、底，二、岸，三、網，四、水，五、華，六、垽，七、聲，八、光，九、人衛現通，十、結廣無盡。後十寶下，十句攝異莊嚴。唯白蓮華當於水中，餘皆在岸。言十寶者，有云：金、銀、瑠璃、硨磲、瑪瑙、珊瑚、琥珀、真珠、玫瑰、瑟瑟為十。十中前七即是七寶。芬陀利者，即白蓮華，亦是正敷榮時。尸羅幢者，應云試羅，此云美玉；若言尸羅，此云清淨。二義俱通。餘並可知。以法門合之，可以意得。
鈔：疏芬陀利即白蓮華者，即唐三藏等諸師所翻。而言亦是正敷榮時者，即什公意。故叡公法華序云：華有三時之異：華而未敷，名屈摩羅；凋而將落，名迦摩羅；處中盛時，名芬陀利。生公亦云：器像之妙，莫踰蓮華。蓮華之美，榮在始敷。始敷之盛，則子盈於內，色、香、味足，謂之芬陀利。意亦同也。今存二譯，各是一義，梵語多含，故兩存耳。
爾時普賢菩薩欲重宣其義，承佛神力，觀察十方，而說頌言：
疏：頌中菩薩持蓋，經有頌無；日燄光輪，經無頌有。且分為二：初三頌初十句：一、頌底，二、頌岸及網瓔即網類，三、頌餘七。細尋，可見。
疏：餘七偈頌後十句，而小不次，謂：一、頌階陛、欄楯；二、頌樹林；三、頌華敷；四、頌幢相；五、頌城珠；六、頌牆、閣繚者，纏也；七、頌結嚴屬佛：一、昔因，二、現力。
爾時普賢菩薩復告大眾言：諸佛子！一一香水海各有四天下微塵數香水河，右旋圍繞。一切皆以金剛為岸，淨光摩尼以為嚴飾，常現諸佛寶色光雲及諸眾生所有言音。其河所有漩澓之處，一切諸佛所修因行種種形相皆從中出。摩尼為網，眾寶鈴鐸、諸世界海所有莊嚴，悉於中現。摩尼寶雲以覆其上。其雲普現華藏世界毗盧遮那十方化佛及一切佛神通之事；復出妙音，稱揚三世佛、菩薩名。其香水中常出一切寶燄光雲，相續不絕。若廣說者，一一河各有世界海微塵數莊嚴。
疏：第四、海間香河，即隨一一心同時相應，功德流注也。長行亦三：初、舉數；二、一切下，辨嚴；三、若廣下，結廣。嚴中嚴事並無差別，故云一切皆以。謂並用寶體、寶嚴，聖靈游集，光雲相映，萬象浮輝。十句可知。三、結廣中，既繞小海之小河已有剎海塵數之嚴，彌顯諸標、結文非唯約事，皆是一、多無礙耳。
鈔：疏即隨一一心同時相應，功德流注者，大海既喻藏識，小海復表種子，二皆心王故。河表同時心所，謂：善十一、徧行、別境，二千福河流注心地也。
疏嚴中嚴事下，釋第二、辨嚴也。疏中先略釋，後結十句，可知。今先示十句，後示別釋。十句者，一、岸體金剛；二、淨光下，摩尼嚴岸；三、常現下，現佛光色；四、及諸下，出同類音；五、其河下，漩澓出影；六、摩尼下，網鐸垂覆；七、諸世界下，總顯多嚴；八、摩尼寶雲下，寶雲覆上；九、復出妙音下，浪出妙音；十、其香水下，水湧光雲。以文易知，故長行不出，但偈中具示。後示略釋者，疏云寶體，是初句；寶嚴，是第二句；聖靈遊集，即三、四、五句；光雲相映，即六、八與十；萬象浮輝，即七、九二句。
爾時普賢菩薩欲重宣其義，承佛神力，觀察十方，而說頌言：
疏：偈中，初、半偈頌岸體金剛，次、一偈半頌摩尼嚴岸，三、一頌光雲言音，次三皆頌漩澓出影，七、頌網鐸垂覆及總現諸嚴前現事嚴，此說道行，八、頌現佛依、正，九、頌浪出妙音，十、頌水出光雲。更有影略，可以意得。
爾時普賢菩薩復告大眾言：諸佛子！此諸香水河兩間之地，悉以妙寶種種莊嚴。一一各有四天下微塵數眾寶莊嚴，芬陀利華周匝徧滿；各有四天下微塵數眾寶樹林，次第行列。一一樹中恆出一切諸莊嚴雲，摩尼寶王照耀其間，種種華香處處盈滿。其樹復出微妙音聲，說諸如來一切劫中所修大願。復散種種摩尼寶王，充徧其地，所謂：蓮華輪摩尼寶王、香燄光雲摩尼寶王、種種嚴飾摩尼寶王、現不可思議莊嚴色摩尼寶王、日光明衣藏摩尼寶王、周徧十方普垂布光網雲摩尼寶王、現一切諸佛神變摩尼寶王、現一切眾生業報海摩尼寶王如是等有世界海微塵數。其香水河兩間之地，一一悉具如是莊嚴。
疏：第五、河間華林，長行有三：初總標；次一一下，別顯；後其香水下，總結。別顯二事，謂華及樹。水、陸各一，實有多事。然此一段，文勢少異。不列十事，以顯無盡，而但舉二，展轉明多，謂初一白蓮，後一寶樹。於此一樹出五業用：一、出莊嚴雲，二、寶王照耀，三、華香盈滿，四、出音演法，五、雨寶徧地。於中文有總、別及結。別有八事，通三世間：初六現器，次一現正覺，後一現眾生世間。如劍葉林等現惡業報，天意樹等即善業報，男女林中朝生暮落，皆業報海。如是等下，且結樹之雨寶已有剎海塵數，例上出雲等四，一一皆然。一樹之中已有多剎海之嚴矣。次例芬陀利華，亦同於樹。其華與樹各有四天下塵。一一皆爾，如華、樹等類。復應有剎海塵數之物，故為無盡之嚴也。
鈔：疏如劍葉林者，其林樹葉猶如刀劍，下即傷人。言如天意樹者，涅槃四十二問中當第二十四問，云：云何觀三寶猶如天意樹。言天意樹者，隨天意轉故。至第九經方始答之，云：復次善男子！如菴羅樹及閻浮樹一年三變：有時生華，光色敷榮；有時生葉，滋茂蓊鬱；有時凋落，狀如枯死。善男子！於意云何：是樹實為枯死不耶？不也，世尊！善男子！如來亦爾，於三界中示三種身有時初生，有時長大，有時涅槃，而如來身實非無常。釋曰：意明三寶隨物轉變，而實常存。如天意樹隨天意轉，而實不死。隨天之意，明是善業矣。言男女林者，即楞伽第一百六問：云何男女林？一百七問：云何訶梨勒、阿摩勒？解曰：謂令觀世間如男女林等。依立世阿毗曇論第一云：閻浮提林外有二林：一名訶梨勒，二名阿摩勒。此二林南復有七林，中有人林。是人林中果形如人，如閻浮提勝人王種，若男子十六歲，如女十五歲，莊嚴具足，狀如行嫁。是人林果可愛如是。其子蔕形，如人頭髻。未離欲者見此果子，便生愛心；諸外道等有離欲人，若見此果，即失禪定，欲心還生。其子熟時，唯鳥競食。鳥食之餘，殘落於地，如尸陀林，甚可厭惡。諸退禪定者見是相已，深生厭離，還得本定。意表世間男女如林，所見榮飾，悉皆如幻，與此無別。徧計所執，妄謂之實；菩薩觀之，都無所有。故楞伽云：觀諸眾生如死屍無知。以妄想故，見有往來。若離妄想，如彼死屍無鬼入中，云為自在。故有經說：菩薩所見世間資生無非實相。此之謂矣。
爾時普賢菩薩欲重宣其義，承佛神力，觀察十方，而說頌言：
疏：後應頌，不次。文分為三：初六頌寶樹，
疏：次一頌白蓮華，
疏：後三結嚴所因，謂由佛等力，明體、用無礙，現而常如。然此三偈有多意趣：一者初一偈則器世間，次一智正覺，後一眾生。欲明一一事中皆現三世間嚴，影略其文耳。又初明一果能現，次例一切莊嚴，後明塵塵皆爾。從略至廣，從粗至細。又初明佛力，次彰願力，後隨樂力。又初果，後因，願通因、果。又初自，後他，願通自、他。又初明即性無性，體本不生；次明即相無相，現無來、去；後明不壞於相，各見不同。方顯華藏之嚴，皆言亡慮絕，非可情求也。
鈔：疏後三、結嚴所因，疏文有三：初、總明；二、然此三偈下，別釋；三、方顯華嚴下，結歎。二中示難思相，總有六重。六重之中皆通一偈，而各取一句中言。又此四句各是一義。如第一偈，初句、所現之境，二、能現之處，三、所現之相，四、能現之因。下二例然。
其第一重料揀，初句所現不同。三偈各一世間，而初偈是初句，次偈是第二句，後偈是第二、三兩句。言影略其文者，謂隨一能現，能現三世間，今各舉其一，故云影略。非但此義，六重皆影略。
疏又初明一果能現下，第二重約現處以明。初偈是第二句，後二偈皆第一句。
疏又初明佛力下，第三重約能現因差。各顯一因，皆第四句。
疏又初果，後因，願通因、果者，是第四重，亦約現因明異。重釋第四句，而約因、果不同。
疏又初自下，第五亦約能現因。句亦第四，約二利不同。
疏初明即性無性下，第六重，約所現性、相明差。三偈皆第三句，以各見不同同體無來等故。此之一義更須解釋，謂若順上釋，既從佛力等因，故所現之體即無生等。二者此句亦是能現，由體無生，故現而叵取。稱性而來，故無來、去；隨機隱、顯，各見不同。
爾時普賢菩薩復告大眾言：諸佛子！諸佛。世尊世界海莊嚴不可思議。何以故？諸佛子！此華藏莊嚴世界海一切境界，一一皆以世界海微塵數清淨功德之所莊嚴。
疏：第六、辨總結莊嚴。上來諸段雖說莊嚴，猶未能盡，故今總顯。一一之境，若說、不說，皆具剎海塵數功德莊嚴，是以文云一切境界。長行文二：先標莊嚴難測；二、何以下，徵釋所由。清淨功德，文含二義：一、謂眾多果嚴，即是清淨功德；二、謂一一果嚴，從多清淨功德因生。以因望果，應成四句，謂：多因一果，一因多果等。故隨一一事，即曰難思。是以頌云：但由如來昔所行神通願力而出生。斯即因也。若語果嚴，略有五相：一者、令多，周給一切；二者、令常，永無乏絕；三者、令妙，悅可眾心；四者、稱性，無生無相；五者、自在，鎔融無礙。偈文具之。總斯五義，故曰難思，況因、果相即。
鈔：疏應成四句者，文出二句。三、一因一果，釋文已用；四、多因多果。隨修一行，無德不招，廣如問明及升兜率品。四句相融，故一一難思。
疏一者、令多等者，第四偈一切剎海咸周徧，是令周給他也。第二偈中靡暫停、第三偈中恆聞見，是令常也。第三偈中其音美妙，是令妙也。第十偈中無等無生無有相，是稱性也。第八偈能於一切微塵中普現其身淨眾剎及第九偈一剎那中悉能現，皆自在也。
爾時普賢菩薩欲重宣其義，承佛神力，觀察十方，而說頌言：
疏：偈文有十，大分為二：前六果嚴用勝，後四對因辨果。前中分三：初四別明嚴用，次一結屬現緣，後一總結多類。
疏：後四對因辨果中：一、由行、願、神通為因，故獲變化如鏡像果；二、以普行勝智為因，故得一塵淨眾剎果；三、由長時近友為因，故得剎那頓現之果；四、彰淨國之意，使倣而行之。前半智境，嚴即無嚴，謂自受用土周徧無等，法性之土體性無生，二皆無相。後半悲應，無嚴之嚴，嚴徧法界；無住之住，常住剎中。上釋莊嚴竟。
鈔：疏後半悲應，即他受用及變化淨。一偈之中四土具矣。
爾時普賢菩薩復告大眾言：諸佛子！此中有何等世界住？我今當說。
疏：第三、明所持剎網，釋品目世界之言。又前明本剎，今辨末界，故兼染、淨。文分三別：第一、告眾許說；
諸佛子！此十不可說佛剎微塵數香水海中有十不可說佛剎微塵數世界種安住，一一世界種復有不可說佛剎微塵數世界。
疏：二、諸佛子！此不可說下，雙標二章；三、諸佛子！彼諸世界種下，廣釋二章。標二章者，謂種及剎。然剎種依剎海，諸剎依剎種，則寬、狹可知。名從何得？欲明世界無邊，方便顯多，故立此名。謂積多世界共在一處，攝諸流類，故名為種。如是種類復有眾多，深廣無邊，故名為海。如積多魚，以成一種。魚龍龜鼈、山泉島嶼，乃有多種，並悉攝在一大海中。而言世界無邊者，海外有海，海海無窮也。若爾，種無別體，攬界以成，何以下文說有形體？雖依種類以立種名，何妨此種別有其體。如多蜂孔共成一窠，豈妨此窠別有其體？上舉魚龍，蓋分喻耳。即依後義，亦得名為種性。依於此種能生世界，如依一禾有多穀粒。舊經云性，多取此義。恐濫體性，故改為種。言有不可說者，若準下文，香海及種，皆有十不可說。梵本亦有。今脫十字，多是傳寫之漏耳。
鈔：疏標二章者，謂種及剎下，疏文有三：一、總釋徵名；二、欲明世界下，雙顯名、相；三、而言世界下，對難釋通。於中二：初通世界無邊難；後若爾下，釋種無體難。雖依種類下，釋通。於中，先、正釋，二、結成。
今初，前為成海，故取種類，略無別體；今別喻蜂窠，以彰有體。蜂孔如剎，一窠如種，則顯魚龍乃成分喻。
疏即依後義下，二、結成也。先會同晉經，成種性義。種有二義：一、類，二、性。以禾喻種，以粒喻剎。禾能生穀，故有性義。二、恐濫下，顯今經意，亦是通難。難云：若有種生之義，何不依昔為世界性？故為此通，則種兼二義。今經存之。
諸佛子！彼諸世界種於世界海中各各依住，各各形狀，各各體性，各各方所，各各趣入，各各莊嚴，各各分齊，各各行列，各各無差別，各各力加持。
疏：三、廣釋二章中，文分為二：初、通明剎、種不同，釋剎種章；二、別明種、剎、香海，雙釋二章。二段各有長行與偈。今初，長行文二：初列十門，後隨門廣釋。今初也。然此十門剎種之異，並悉不離所依華藏，故云於世界海中。
鈔：疏今初也。然此十門剎種之異下，疏文分四：一、顯種所依，二、對前會釋，三、隨文別解，四、別示義門。
疏：所列十事與成就品都望全異。彼通一切海，此明一海中種故。若別別相望，互有互無。起具因緣、清淨、佛出、劫住、轉變，彼有此無；方所、分齊、行列、趣入、力持等五，彼無此有；依住、形體、莊嚴、無別，彼此名同。前後互出，都有十五。皆顯十者，俱表無盡；而或異者，彰義多端。復有同者，恐濫全別。何以起具前有此無？前段總明成立因、果，此中正辨何等世界住故。餘可思準。
鈔：疏所列十事下，二、對前會釋。於中亦四：一、總顯不同；二、若別別相望下，互出同、異；三、皆顯十下，彰互所以；四、何以起具前有此無下，牒問釋成，即初問也。問意云：一種起具等五，此無前有；方所等五，此有前無。從前段總明下，答也。答中對上牒起具問，而下結云。餘可思準者，即是結例餘四；但用何等世界住言，總通五難。劫住即是果，起具是因。此通易了，餘四猶難，謂清淨、佛出、劫住、轉變正是果相，正辨果住，何得全無？今云無者，清淨方便，亦是約因，又不通染；今則通染，又不語因。佛住約人，今此辨剎，故亦無之。劫住、轉變，此二豎明。今語現住，亦非此要，故略不說。
疏：然與前同，已如前釋。不同五事，今當說之。各各方所者，若圓滿方所，周滿法界，無處不有，不即三界，不離三界；若隨宜方所，隨十方中向、背各別。各各趣入者，依門趣入；約法門者，謂三解脫。又互相現入，而無來、去等。各各分齊者，約事隨宜，廣、狹異故；約佛分齊，則十方無際。各各行列，即是道路。約事，可知；約法，謂大念慧行以為游路。各各力加持者，即約食，能令住；約法，廣大法味喜樂所持。
鈔：疏然與前同下，第三、隨文別釋，但解五句。言若圓滿方所等者，釋此五句，皆是十八圓滿中意，次下當明。此中每句各二義。方所二者，圓滿方所，即自受用方所，如上引唯識明自受用土相；隨宜方所者，即他受用及變化淨。然依佛地，十八圓滿唯約他受用說。今約圓通，故進入自受用，下該變化。
疏依門趣入等者，彼有事門，即如向說。二、約法為門，今但出此。又互相現入者，是約此宗以辨門義，並如下說。分齊分二：隨宜，即他受用等；約佛，即自受用土。行列與下第十加持，各約事、法分為二。
問：圓滿方所云無處不有，圓滿分齊十方無際，二相何別？答：若識隨宜方所、分齊，即知圓滿二相不同。謂隨宜方所者，此之淨土，十方之內為在何方？如極樂在西，妙喜在東等。言分齊者，此之淨土廣、狹云何？或等一娑婆，或等百千，是分齊也。是則圓滿方所明無處不有者，即徧在一切處也。分齊云十方無際者，量周法界也。
疏：又此互出，顯佛淨土十八圓滿，十五攝故。
鈔：疏又此互出，顯佛淨土十八圓滿，十五攝故下，第四、別示義門。於中三：初、攝十八圓滿，二、攝世界成就，三、揀定所宗。初中四：一、總標，二、列名，三、正攝，四、同異。今初，總將二品之文共攝十八圓滿。
疏：言十八者，顯色、形色、分量、方所、因、果及主、輔翼、眷屬、任持、事業、攝益、無畏、住處、路、乘、門及依持。
鈔：疏言十八下，第二、列名。文無次第及圓滿言，而十八具足：一、顯色圓滿，二、形色圓滿，三、分量圓滿，四、方所圓滿，五、因圓滿，六、果圓滿，七、主，八、輔翼，九、眷屬，十、任持，十一、事業，十二、攝益，十三、無畏，十四、住處，十五、路，十六、乘，十七、門，十八、依持圓滿。
疏：云何攝耶？此具因緣，即因圓滿。依住即是依持，形狀即當形色。體攝二種：一、攝顯色，七寶光明為體性故；二、攝果滿，隨類之果，可知，約佛，大圓鏡智相應淨識之所變故。故上偈云：或一念心普示現為體。莊嚴攝三，謂：一、攝住處，如來莊嚴為住處故；二、攝輔翼，菩薩嚴故；三、攝眷屬，有餘眾故。清淨攝三：一、攝事業，謂作有情之義利故；二、攝攝益，謂現證解脫，滅彼煩惱及災橫故；三、攝無畏，謂內無災橫，外無怖畏故。此中佛住攝二圓滿：一、攝主；二、攝乘，或說一乘等故。方所、分齊二名全同。行列即路，趣入即門，力持為任持。
鈔：疏云何攝耶下，第三、正明相攝。先徵；此具下，釋。釋中文意皆是佛地論中之意，細尋，可知。十八名相，第五迴向更當廣釋。此但舉於此十五名攝彼十八。其有難者，引經會釋。
疏：劫住、轉變，十八中無，義同於果及事業攝；亦可成二十圓滿，於理無違。謂劫住窮未來故，轉變即如來神通變化。世界海普清淨轉變，即圓滿義。其無差別，彼文雖無，即由此故，方顯圓滿。餘皆隨宜，故云各各。無差既同，云何各各？所無差事有多種故。
鈔：疏劫住、轉變，十八中無下，第四、明同異，通有四種同異。此有二門。一、立名同異，如上別對中明。二、開合同異，亦如上說。然上體及佛住各攝於二，清淨、莊嚴各攝於三，則四門攝十；餘之八門各攝其一，則十二門以攝十八，即開、合異也。三、有無同異，即是劫住及劫轉變。釋無所以，略有二意：一、以彼攝此，謂果攝劫住，有剎之果必有劫住之時分故。事業圓滿攝此轉變，菩薩神通、如來作用，皆轉變故。二者、不用彼攝，何必定須十八圓滿？加於此二，以成二十，數正圓滿故。如以六通為十通等。謂劫住窮未來故下，示於二種圓滿之相。四、從其無差別下，明通局同異。彼十八事各各不同，今無差別通該十八。由無差別約融攝說，故令十八得圓滿名，則此十四皆約隨宜。由此無差別，故名圓滿。無差既同下，躡迹生難。上云餘十四事皆是隨宜，故稱各各。其無差別稱實而說，令餘圓滿，則無差別非各各義。何以經云各各無差？今答此云所無差別事有多種故者，上經中明塵塵、剎剎、佛佛、生生，皆悉融攝。事事相望，即云一一；各各融攝，即是無差。
疏：若將此十對成就品十，亦得相攝。恐厭繁文。
鈔：疏若將此十對成就品下，第二、攝成就品。前攝十八，共以二品皆為能攝；今此對前自分能、所，而得互攝。疏恐責繁，不能具出；鈔須盡理，一一示之。此華藏品攝成就品者，此中趣入攝彼起具因緣及清淨二事，以趣入即三解脫門，可為剎因，令剎淨故。此中力持攝餘三事，謂：佛出、劫住及劫轉變。以力持即是廣大法喜。無佛從何得法喜耶？況有佛持！若佛不出，但以食持；若佛出世，即有法持。若以食持，住時即少；若用法持，住劫則長。二種力持皆通轉變。法持，則染變為淨；食持，則淨變為染。故俱舍說：三災起時，由二種因：一、耽著美味，二者、懶惰。故以食持，淨變為染。上以此二攝於彼五。五事全同，故十具矣。若以成就攝華藏者，上以此二門攝於彼五，則以彼五攝於此二，此餘三事，謂：方所、分齊并及行列。彼何攝耶？即五同中依住、形狀二事所攝，以但有依住，則有方所及行列故；但有形狀，則有分齊。則以彼七攝此五事。五事全同，則十亦具。故於二處各舉十事，無所不收。巧顯多端，故互隱顯，理實互出，為顯十八。
疏：又上諸文，一一段中具多圓滿，一一融攝，故異餘宗。
鈔：疏又上諸文下，第三、揀定所宗，可知。
諸佛子！此世界種或有依大蓮華海住，或有依無邊色寶華海住，或有依一切真珠藏寶瓔珞海住，或有依香水海住，或有依一切華海住，或有依摩尼寶網海住，或有依漩流光海住，或有依菩薩寶莊嚴冠海住，或有依種種眾生身海住，或有依一切佛音聲摩尼王海住如是等，若廣說者，有世界海微塵數。
疏：二、隨門廣釋，但釋其三，謂：依住、形、體；餘七雖略，義上已說。今初、依住中初列，後結。文並可知。
諸佛子！彼一切世界種或有作須彌山形，或作江河形，或作迴轉形，或作漩流形，或作輪輞形，或作壇墠形，或作樹林形，或作樓閣形，或作山幢形，或作普方形，或作胎藏形，或作蓮華形，或作佉勒迦形，或作眾生身形，或作雲形，或作諸佛相好形，或作圓滿光明形，或作種種珠網形，或作一切門闥形，或作諸莊嚴具形如是等，若廣說者，有世界海微塵數。
疏：二、形狀中初列二十種，後結塵數不同。今初迴轉形者，襵褻往來之形也。壇墠形者，築土為壇，除地為墠。佉勒迦者，梵音，此云竹篅也。
諸佛子！彼一切世界種或有以十方摩尼雲為體，或有以眾色燄為體，或有以諸光明為體，或有以寶香燄為體，或有以一切寶莊嚴多羅華為體，或有以菩薩影像為體，或有以諸佛光明為體，或有以佛色相為體，或有以一寶光為體，或有以眾寶光為體，或有以一切眾生福德海音聲為體，或有以一切眾生諸業海音聲為體，或有以一切佛境界清淨音聲為體，或有以一切菩薩大願海音聲為體，或有以一切佛方便音聲為體，或有以一切剎莊嚴具成壞音聲為體，或有以無邊佛音聲為體，或有以一切佛變化音聲為體，或有以一切眾生善音聲為體，或有以一切佛功德海清淨音聲為體如是等，若廣說者，有世界海微塵數。
疏：三、明體中，先列，後結。列中亦二十種：前十色相，後十是聲。會釋如前。
爾時普賢菩薩欲重宣其義，承佛神力，觀察十方，而說頌言：
疏：應頌，有十，分為六段：初一頌依住。
疏：次一形狀及布列安住。
疏：次三體性。
疏：次三頌於五事，謂初偈初二句頌所入門，次句方所，第四句莊嚴；餘二偈中廣大剎之本相，即是分齊廣狹。此彼相入，亦頌趣入。初偈以多入一，後偈一、多互入，皆入而無入。入，則壞緣起；不入，壞性用。又要由不入，方能入耳。又約體本空，故無來無入；約相不壞，故如本無差。以性融相，故得互入。
鈔：疏此彼相入，亦頌趣入者，故上疏中釋趣入義，已為此解。於中有二：先略屬偈文；後皆入而無入下，通釋二偈。入、無入言，唯前偈中有，義通後偈，故致皆言。總有三意：初一、反釋，通緣起相由及法性融通二門。約緣起門者，凡緣起法要有三義：一、諸緣各異義，二、互徧相資義，三、俱存無礙義。今云入，則壞緣起者，反釋不入；入，則失緣，則無諸緣各異之義。言不入，則壞性用者，反釋入義，則不得不入。不入，則不得力、用交徹，故無互徧相資之義，則壞用也。若具入、不入，則俱存無礙，成緣起門。言法性融通門者，即性之一字，凡法性融通，要不壞相，而即真性。入，則壞緣起者，無可相入；不入，則壞性者，則性不徧一切法故。由不壞相而能普徧，方是法性融通義也。二、又要由不入，方能入耳者，即順釋也。亦通二門，唯就相說。若約緣起門，要由諸緣歷然不入，方能相資徧相入耳。若約法性融通門者，要由事相歷然，方隨理融，入一切法；故說若唯約理，無可即入。三、又約體本空下，亦順明，而雙約性、相。上第一義，相即不入，性即能入；今此一義，獨相獨性，俱不能入，要二相融，方能入故。
言若約體空則無來無入者，是若唯約性，無可即入義；言約相不壞如本無差者，即若唯約事，不能即入。上二皆是不入之義。言以性融相，故得互入者，即釋入義，是顯正義。謂不異理之一事，全攝法性時，令彼不異理之多事，隨所依理，皆於一中同時現等。一事攝理既爾，多事攝理亦然，則一事隨所依理，皆於多中同時頓現，故得互入。是為法性融通門。如義分齊。
疏：次一頌無差，謂塵容佛海，等無差故。
疏：後一頌力持，主、伴皆是神力任持，普化之言兼於法味。
爾時普賢菩薩復告大眾言：諸佛子！此十不可說佛剎微塵數香水海在華藏莊嚴世界海中，如天帝網分布而住。
疏：第二、別明種、剎、香海，雙釋二章者，謂香海依剎海，剎種依香海，諸剎依剎種。亦有長行、偈頌。長行分三：初、總舉諸海所依，二、次第別顯海種及剎，第三、總略結釋。
今初也。上來雖復但標剎種及剎二章，而釋依住中，皆云依海，故列海數。此多香海並在剎海地面，故云所依。言如帝網者，大都分布，則似車輪。其有別者，謂：帝釋殿網貫天珠成，以一大珠當心，次以其次大珠貫穿匝繞，如是展轉遞繞，經百千匝。若上下、四面、四角望之，皆行伍相當。今此香海雖在地面，分布相似。又有涉入重重之義，故云如也。
諸佛子！此最中央香水海名無邊妙華光，以現一切菩薩形摩尼王幢為底。
疏：第二、諸佛子！此最中央下，次第別顯諸海種、剎，文分為三：初辨中間一海，次辨右旋十海，後明十海所管之海。然十海各管不可說佛剎塵數之海。總顯，則有十不可說佛剎塵數。次第說者，但有一百一十一海，餘皆略指。今初、中央一海，文分為二：先明香海出華以持剎種；後有不可說下，明所持世界。前中有三：初、香海名，以多華發光故，亦由菩薩行華而為因故。
出大蓮華，名一切香摩尼王莊嚴，
疏：二、華名，謂以香摩尼嚴此華故，又從摩尼底而出生故。約法，即萬行圓明之所成故。海能有華，故受華名；華依於海，取海底稱。
鈔：疏海能有華，故受華名者，以海名無邊妙華光故，如蓮華池，池受華名。華依於海，取海底稱者，海以摩尼王幢為底，故華名摩尼王莊嚴，如泥中華，華受泥稱。
有世界種而住其上，名普照十方熾然寶光明，以一切莊嚴具為體。
疏：三、種名。約事，寶光遠照故；約法，其世界種正是所含種子，一一皆有大智光明徧照法界義故，性德互嚴故。
有不可說佛剎微塵數世界於中布列。
疏：第二、所持世界中三：初總舉大數；次其最下方下，別辨二十層大剎；後諸佛子下，類結所餘。初文可知。
其最下方有世界，名最勝光徧照。以一切金剛莊嚴光耀輪為際，依眾寶摩尼華而住。其狀猶如摩尼寶形，一切寶華莊嚴雲彌覆其上，佛剎微塵數世界周匝圍繞，種種安住，種種莊嚴；佛號淨眼離垢燈。
疏：第二、別辨中準標及結，皆有不可說剎塵。其別辨中但列十九佛剎塵數為二十重。其能繞剎，但有二百一十佛剎塵數。下當會釋。二十層即分二十段。最下層中，文有七事：一、舉名。二、辨際，謂世界所據之際如金剛際。三、依住。若準此名，大同剎種所依蓮華。而舊釋云於前無邊香海所出華上，更有此華持此一界者，以例上諸層別有依住，故為此釋。何妨最下依於總華？思之。四、形。如摩尼者，為摩尼狀，有於八楞，似方不方，似圓不圓，故異下八隅。五、上覆。六、眷屬。七、本界佛名。離二障垢，智眼清淨，照世如燈。然佛德無邊，各隨一義。二層已去，或有八事，謂加去此遠近故；或有九事，加純淨言故。準此，若無此言，即通染、淨。此上眷屬漸加剎數，中間諸事可以準知。
鈔：疏但有二百一十者，第一層一佛剎塵數世界，第二層二佛剎，一上加二為三，第三層加三為六，第四層加四為十，第五層加五成十五，第六層加六成二十一，第七層加七成二十八，第八層加八成三十六，第九層加九成四十五，第十層加十為五十五。下十層有五十五，上十層一一漸加，算數亦有五十五；而各有十，謂：十一、十二、十三、十四等。上十層更有一百，都有一百五十五，并下十層五十五，故有二百一十矣。問：既有二十層，何以但云十九佛剎為主剎耶？答：以最下一層但云一世界，非一佛剎塵數世界，故云從此一界去。云此上過一佛剎微塵數世界至第二層，故二層共有一佛剎塵數剎耳。如豎二千錢為二十百；最下取一錢，如最下一剎。此上過一百錢為第二層，方共一百爾；此上過一百至第三層，方是二百；至二十層，方有一千九百文耳。故二十層成十九佛剎，思之。
疏下當會釋者，即第三會能繞、所繞，類結之耳。疏六、眷屬者，即經中云種種安布、種種莊嚴，是辨眷屬剎相狀耳。
此上過佛剎微塵數世界有世界，名種種香蓮華妙莊嚴。以一切莊嚴具為際，依寶蓮華網而住。其狀猶如師子之座，一切寶色珠帳雲彌覆其上，二佛剎微塵數世界周匝圍繞；佛號師子光勝照。此上過佛剎微塵數世界有世界，名一切寶莊嚴普照光。以香風輪為際，依種種寶華瓔珞住。其形八隅，妙光摩尼日輪雲而覆其上，三佛剎微塵數世界周匝圍繞；佛號淨光智勝幢。此上過佛剎微塵數世界有世界，名種種光明華莊嚴。以一切寶王為際，依眾色金剛尸羅幢海住。其狀猶如摩尼蓮華，以金剛摩尼寶光雲而覆其上，四佛剎微塵數世界周匝圍繞，純一清淨；佛號金剛光明無量精進力善出現。此上過佛剎微塵數世界有世界，名普放妙華光。以一切寶鈴莊嚴網為際，依一切樹林莊嚴寶輪網海住。其形普方，而多有隅角，梵音摩尼王雲以覆其上，五佛剎微塵數世界周匝圍繞；佛號香光喜力海。此上過佛剎微塵數世界有世界，名淨妙光明。以寶王莊嚴幢為際，依金剛宮殿海住。其形四方，摩尼輪髻帳雲而覆其上，六佛剎微塵數世界周匝圍繞；佛號普光自在幢。此上過佛剎微塵數世界有世界，名眾華燄莊嚴。以種種華莊嚴為際，依一切寶色燄海住。其狀猶如樓閣之形，一切寶色衣真珠欄楯雲而覆其上，七佛剎微塵數世界周匝圍繞，純一清淨；佛號歡喜海功德名稱自在光。此上過佛剎微塵數世界有世界，名出生威力地。以出一切聲摩尼王莊嚴為際，依種種寶色蓮華座虛空海住。其狀猶如因陀羅網，以無邊色華網雲而覆其上，八佛剎微塵數世界周匝圍繞；佛號廣大名稱智海幢。此上過佛剎微塵數世界有世界，名出妙音聲。以心王摩尼莊嚴輪為際，依恆出一切妙音聲莊嚴雲摩尼王海住。其狀猶如梵天身形，無量寶莊嚴師子座雲而覆其上，九佛剎微塵數世界周匝圍繞；佛號清淨月光明相無能摧伏。此上過佛剎微塵數世界有世界，名金剛幢。以無邊莊嚴真珠藏寶瓔珞為際，依一切莊嚴寶師子座摩尼海住。其狀周圓，十須彌山微塵數一切香摩尼華須彌雲彌覆其上，十佛剎微塵數世界周匝圍繞，純一清淨；佛號一切法海最勝王。
疏：五中云普方者，都望即方，而一面之中亦有多隅角。隅即是角，文體容爾。
此上過佛剎微塵數世界有世界，名恆出現帝青寶光明。以極堅牢不可壞金剛莊嚴為際，依種種殊異華海住。其狀猶如半月之形，諸天寶帳雲而覆其上，十一佛剎微塵數世界周匝圍繞；佛號無量功德法。此上過佛剎微塵數世界有世界，名光明照耀。以普光莊嚴為際，依華旋香水海住。狀如華旋，種種衣雲而覆其上，十二佛剎微塵數世界周匝圍繞；佛號超釋梵。此上過佛剎微塵數世界，至此世界，名娑婆。以金剛莊嚴為際，依種種色風輪所持蓮華網住。狀如虛空，以普圓滿天宮殿莊嚴虛空而覆其上，十三佛剎微塵數世界周匝圍繞；其佛即是毗盧遮那如來。世尊。
疏：其第十三主剎即此娑婆。言形如虛空者，靜法云：大、小乘經並說虛空體無形質，不可見相。今云有形者，迴文者誤。梵本云三曼多圓第嚩皤嚩曩伽伽那空阿楞迦羅蓋覆僧塞怛那狀。迴文應以形狀置周圓之前，虛空安天宮之上，然後合綴飾云其形周圓，以空居天宮莊嚴之具而覆其上。靜法此正，深有理致。今依經通之，亦有理在，謂空雖無形，隨俗說故，以俗典指空為天，謂天為圓穹，其形如𨫼，故說天勢圍平野。亦如法華云梵王為眾生之父，亦隨俗說耳。
鈔：疏天為圓穹者，外典說天，或謂有形，故云天形穹隆；其形如𨫼，故天圓地方。若莊子云：天者，自然也。則無形質。
疏亦如法華云梵王為眾生之父者，即第六經藥王本事品中云：譬如大梵天王為一切眾生之父。此經亦復如是，為一切眾生之父。以梵王劫初時生，後有諸天下降梵王，凡夫皆悉妄計梵王為父，諸經論皆破為非，是外道計。今法華經，如來自引以譬法華，豈佛不知是父為妄？故是世尊隨俗說耳。今亦隨俗說天有形，於理何違？然今疏非不許靜法之見，但已著在經，小有可通，即為會釋，不欲使人輕毀聖教耳。
此上過佛剎微塵數世界有世界，名寂靜離塵光。以一切寶莊嚴為際，依種種寶衣海住。其狀猶如執金剛形，無邊色金剛雲而覆其上，十四佛剎微塵數世界周匝圍繞；佛號徧法界勝音。此上過佛剎微塵數世界有世界，名眾妙光明燈。以一切莊嚴帳為際，依淨華網海住。其狀猶如卍字之形，摩尼樹香水海雲而覆其上，十五佛剎微塵數世界周匝圍繞，純一清淨；佛號不可摧伏力普照幢。此上過佛剎微塵數世界有世界，名清淨光徧照。以無盡寶雲摩尼王為際，依種種香燄蓮華海住。其狀猶如龜甲之形，圓光摩尼輪栴檀雲而覆其上，十六佛剎微塵數世界周匝圍遶；佛號清淨日功德眼。此上過佛剎微塵數世界有世界，名寶莊嚴藏。以一切眾生形摩尼王為際，依光明藏摩尼王海住。其形八隅，以一切輪圍山寶莊嚴華樹網彌覆其上，十七佛剎微塵數世界周匝圍繞；佛號無礙智光明徧照十方。此上過佛剎微塵數世界有世界，名離塵。以一切殊妙相莊嚴為際，依眾妙華師子座海住。狀如珠瓔，以一切寶香摩尼王圓光雲而覆其上，十八佛剎微塵數世界周匝圍繞，純一清淨；佛號無量方便最勝幢。此上過佛剎微塵數世界有世界，名清淨光普照。以出無盡寶雲摩尼王為際，依無量色香燄須彌山海住。其狀猶如寶華旋布，以無邊色光明摩尼王帝青雲而覆其上，十九佛剎微塵數世界周匝圍繞；佛號普照法界虛空光。此上過佛剎微塵數世界有世界，名妙寶燄。以普光明日月寶為際，依一切諸天形摩尼王海住。其狀猶如寶莊嚴具，以一切寶衣幢雲及摩尼燈藏網而覆其上，二十佛剎微塵數世界周匝圍繞，純一清淨；佛號福德相光明。
疏：第十五云形如卍字者，靜法云：室利靺瑳，本非是字，乃是德者之相，正云吉祥海雲眾德深廣如海，益物如雲。古來三藏誤譯洛剎曩為惡剎攞，遂以相為字，故為謬耳。然此相以為吉祥，萬德之所集成，因目為萬，意在語略義含，合云萬相耳。餘並易了。
鈔：疏誤譯洛剎曩者，洛剎曩，此云相也；惡剎攞，此云字也。聲勢相近，故使有誤。梵本是室利靺瑳洛剎曩，合云吉祥海雲相也。疏然此相以為下，疏出古德以吉祥海雲為萬所由。合云萬相者，即結成靜法正義。縱汝吉祥海雲為萬，合言萬相，不合云萬字。
諸佛子！此徧照十方熾然寶光明世界種有如是等不可說佛剎微塵數廣大世界，
疏：第三、類結所餘。此中非唯結數，兼總顯上文所依住等。文分為四：一、總結都數；二、各各所依下，結形類；三、此一一下，結眷屬；四、如是所說下，彰其所在。
今初，即舉本剎種結有若干。此所結剎，定是主剎，以下文指此不可說佛剎更有兩重繞故。其直上中間但有十九佛剎，而結有不可說者，以旁論故。不爾，豈一剎種最下唯一主剎？故知如向所說主剎，橫、豎共論有不可說。故下結其所在云及在香水河中，思之。
鈔：疏此所結剎，定是主剎者，以昔人云：經言此一一世界者，此上二百一十佛剎塵數之剎耳。非此上不可說佛剎塵數之剎也。以二百一十塵數剎為所繞，兩重繞竟，方有不可說耳。故立理云：跊若不將此以會大數，一即此刹種中非唯有不可說刹塵數廣大世界，二即三處說數相違。釋曰：此公意云：若所繞已有不可說佛刹塵數，更加兩重繞剎，則有眾多不可說佛刹塵數剎也。言三處說數相違者，一、是標中有不可說；二、中間說，但有二百一十；三、是結文。兩重能繞，初則有不可說，後則有無量不可說，中間則不滿不可說，故相違也。此釋亦似有理。而經此一一言，遠承於前，二百一十，殊已隔越。文中既云如是有不可說佛剎微塵數佛剎，即云此一一世界各有十佛剎微塵數廣大世界周匝圍繞，明知合繞前不可說也。又以二百一十為所繞者，前中間說刹，但超間明有二百一十。望其文意，直上十九佛剎塵數之剎，一一各有眾多佛剎圍繞，應有不可說不可說也。何者？且如最下一剎已有一佛剎微塵數佛剎圍繞，向上過一佛剎微塵數世界，方至第二層一剎有二佛剎微塵數世界圍繞。此第一層向上至第二層，中間諸剎何以無繞？剎若無繞，則剎網不成，故知直上一佛剎塵數之剎，一一皆應有繞，不能具說，故有超過舉二十重耳。既最下層一剎有一佛剎塵數剎繞，此上次第二剎更加一剎為能繞，第三亦加一剎。如是漸上至百，加百至千，加千至萬，加萬至滿佛剎塵數。到第二層，還加一佛剎微塵數剎為能繞，故有二佛剎塵數剎繞。如是乃至第二十層，亦復如是。一一漸增，故但直上至一佛剎塵數世界，并其能繞，已有眾多佛剎塵數箇佛剎微塵數世界，不可知數。且就一期之數云不可說耳。明知所繞定是主剎。若爾，云何不與標文相違？標文但云一剎種有不可說佛剎微塵數世界故。既加兩重能繞有多多故。答：此有二意：一、言不可說者，就主標耳；二者、其兩重能繞，並不出不可說剎塵剎中。何者？觀其文意，但是諸剎互為主、伴，為相繞耳。如百人共聚，一人為主，則九十九人繞之；餘九十九人一一為主時，皆得九十九人繞之。若不爾者，最下一剎已有一佛剎塵數世界圍繞，此能繞剎，更有兩重能繞，已有不可說不可說剎塵數剎也。思之。明知互為主、伴，則本數不增。
各各所依住，各各形狀，各各體性，各各方面，各各趣入，各各莊嚴，各各分齊，各各行列，各各無差別，各各力加持，周匝圍繞，
疏：二、結形類中三：初、列十門。既言周匝圍繞，則知旁去。
鈔：而疏言旁去者，經中現說下狹上闊，如倒立浮圖，仰安雁齒；亦合更說上尖下廣，如正浮圖，俯安雁齒。則上下櫛比，皆悉周滿；間無空處，方為剎網；上下四周，皆悉相當。經欲揀別諸重，不能備舉，故且增數說繞剎殊。又欲令斜望相當，故為此說。所以梵網經云：世界不同，猶如網孔。若但取二百一十以為所繞，殊非得意。
所謂：十佛剎微塵數迴轉形世界、十佛剎微塵數江河形世界、十佛剎微塵數漩流形世界、十佛剎微塵數輪輞形世界、十佛剎微塵數壇墠形世界、十佛剎微塵數樹林形世界、十佛剎微塵數樓觀形世界、十佛剎微塵數尸羅幢形世界、十佛剎微塵數普方形世界、十佛剎微塵數胎藏形世界、十佛剎微塵數蓮華形世界、十佛剎微塵數佉勒迦形世界、十佛剎微塵數種種眾生形世界、十佛剎微塵數佛相形世界、十佛剎微塵數圓光形世界、十佛剎微塵數雲形世界、十佛剎微塵數網形世界、十佛剎微塵數門闥形世界疏：二、所謂下，廣說十門形狀，有十八事。望前剎種形中闕須彌山形及嚴具形，餘皆全同。但此約剎為異耳。
如是等有不可說佛剎微塵數。
疏：三、如是等下，結歸都數。
此一一世界各有十佛剎微塵數廣大世界周匝圍繞。此諸世界，一一復有如上所說微塵數世界而為眷屬。
疏：三、結眷屬中，然有兩重主、伴。此一一者，指上不可說塵數也。若望前文主剎，直上繞數漸增。今總相說，故云一一各有十剎塵也。又是欲顯無盡義故。一一復有如上所說微塵數者，如上之言，文含二義：一、即總指前能繞、所繞之數繞一世界，不欲繁文，故云如上；二者、如上亦用十佛刹為能繞也。依此，則似譯人文繁理隱。何不言一一復有十佛剎塵數耶？若依前義，則譯者之妙。
鈔：疏依此，則似譯人文繁理隱者，若言十佛剎，但有三字，今云如上所說，則有四字，故為文繁；但云如上所說，言不分明，即是理隱。疏若依前義，則譯者之妙：能繞、所繞，其數既多，但云如上，則言省略，故云妙耳。雖有二釋，疏意存第二釋，但用十佛剎塵數而為能繞，為順經宗明無盡故，前後體勢類皆然故。餘如疏文，細尋，可見。
如是所說一切世界，皆在此無邊妙華光香水海及圍繞此海香水河中。
疏：四、彰所在，即最中香海。既言及在香河，明知旁去。
爾時普賢菩薩復告大眾言：諸佛子！此無邊妙華光香水海東，次有香水海，名離垢燄藏，出大蓮華，名一切香摩尼王妙莊嚴。有世界種而住其上，名徧照剎旋，以菩薩行吼音為體。此中最下方有世界，名宮殿莊嚴幢。其形四方，依一切寶莊嚴海住，蓮華光網雲彌覆其上，佛剎微塵數世界圍繞，純一清淨；佛號眉間光徧照。此上過佛剎微塵數世界有世界，名德華藏。其形周圓，依一切寶華蘂海住，真珠幢師子座雲彌覆其上，二佛剎微塵數世界圍繞；佛號一切無邊法海慧。此上過佛剎微塵數世界有世界，名善變化妙香輪，形如金剛，依一切寶莊嚴鈴網海住，種種莊嚴圓光雲彌覆其上，三佛剎微塵數世界圍繞；佛號功德相光明普照。此上過佛剎微塵數世界有世界，名妙色光明。其狀猶如摩尼寶輪，依無邊色寶香水海住，普光明真珠樓閣雲彌覆其上，四佛剎微塵數世界圍繞，純一清淨；佛號善眷屬出興徧照。此上過佛剎微塵數世界有世界，名善蓋覆，狀如蓮華，依金剛香水海住，離塵光明香水雲彌覆其上，五佛剎微塵數世界圍繞；佛號法喜無盡慧。此上過佛剎微塵數世界有世界，名尸利華光輪。其形三角，依一切堅固寶莊嚴海住，菩薩摩尼冠光明雲彌覆其上，六佛剎微塵數世界圍繞；佛號清淨普光明。此上過佛剎微塵數世界有世界，名寶蓮華莊嚴，形如半月，依一切蓮華莊嚴海住，一切寶華雲彌覆其上，七佛剎微塵數世界圍繞，純一清淨；佛號功德華清淨眼。此上過佛剎微塵數世界有世界，名無垢燄莊嚴。其狀猶如寶燈行列，依寶燄藏海住，常雨香水種種身雲彌覆其上，八佛剎微塵數世界圍繞；佛號慧力無能勝。此上過佛剎微塵數世界有世界，名妙梵音，形如卍字，依寶衣幢海住，一切華莊嚴帳雲彌覆其上，九佛剎微塵數世界圍繞；佛號廣大目如空中淨月。此上過佛剎微塵數世界有世界，名微塵數音聲。其狀猶如因陀羅網，依一切寶水海住，一切樂音寶蓋雲彌覆其上，十佛剎微塵數世界圍繞，純一清淨；佛號金色須彌燈。此上過佛剎微塵數世界有世界，名寶色莊嚴，形如卍字，依帝釋形寶王海住，日光明華雲彌覆其上，十一佛剎微塵數世界圍繞；佛號迥照法界光明智。此上過佛剎微塵數世界有世界，名金色妙光。其狀猶如廣大城郭，依一切寶莊嚴海住，道場寶華雲彌覆其上，十二佛剎微塵數世界圍繞；佛號寶燈普照幢。此上過佛剎微塵數世界有世界，名徧照光明輪，狀如華旋，依寶衣旋海住，佛音聲寶王樓閣雲彌覆其上，十三佛剎微塵數世界圍繞，純一清淨；佛號蓮華燄徧照。此上過佛剎微塵數世界有世界，名寶藏莊嚴，狀如四洲，依寶瓔珞須彌住，寶燄摩尼雲彌覆其上，十四佛剎微塵數世界圍繞；佛號無盡福開敷華。此上過佛剎微塵數世界有世界，名如鏡像普現。其狀猶如阿修羅身，依金剛蓮華海住，寶冠光影雲彌覆其上，十五佛剎微塵數世界圍繞；佛號甘露音。此上過佛剎微塵數世界有世界，名栴檀月。其形八隅，依金剛栴檀寶海住，真珠華摩尼雲彌覆其上，十六佛剎微塵數世界圍繞，純一清淨；佛號最勝法無等智。此上過佛剎微塵數世界有世界，名離垢光明。其狀猶如香水漩流，依無邊色寶光海住，妙香光明雲彌覆其上，十七佛剎微塵數世界圍繞；佛號徧照虛空光明音。此上過佛剎微塵數世界有世界，名妙華莊嚴。其狀猶如旋繞之形，依一切華海住，一切樂音摩尼雲彌覆其上，十八佛剎微塵數世界圍繞；佛號普現勝光明。此上過佛剎微塵數世界有世界，名勝音莊嚴。其狀猶如師子之座，依金師子座海住，眾色蓮華藏師子座雲彌覆其上，十九佛剎微塵數世界圍繞；佛號無邊功德稱普光明。此上過佛剎微塵數世界有世界，名高勝燈，狀如佛掌，依寶衣服香幢海住，日輪普照寶王樓閣雲彌覆其上，二十佛剎微塵數世界圍繞，純一清淨；佛號普照虛空燈。
疏九經。：第二、明右旋十海，即繞處中之海，有其十也。各有種剎，十海即為十段：今初第一、離垢燄藏海，文二：先、牒中海以定方，即是所繞，從東為首；
二、次有下，明能繞之海。於中二：先明海華剎種；
後此中最下方下，明種所持剎，有二十重。下九海例然。今第一海二十重中各有七事：一、相去遠近，二、剎名，三、形狀，四、所依，五、上覆，六、眷屬，七、佛號。或有說體，或說清淨，即或八、或九。其第一重無去遠近，但有最下方言。然文並可知，有難即釋。其第十四重中云形如四洲者，水中可居曰洲。準俱舍：東洲如半月，南洲如車，西洲如滿月，北洲畟方。四洲形異，而云如者，則全似此界也。此中文無標結大數，準例，可知耳。
鈔：疏俱舍云者，略其義耳。具足，頌云：南贍部如車三邊各二千南邊有三半東毗提訶洲其形如半月三邊如贍部東邊三百半西瞿陀尼洲其相圓無缺逕二千五百周圍此三倍北俱盧畟方面各二千等。南則北闊南狹，餘可知。故結云四洲相殊。從今云如者，上舉論為問，今為會釋。言全似此界者，此四洲安布，是一佛居；今此世界同此四洲之界耳。疏此中文無標結大數等者，例中間海，如第八經末。
諸佛子！此離垢燄藏香水海南，次有香水海，名無盡光明輪，世界種名佛幢莊嚴，以一切佛功德海音聲為體。此中最下方有世界，名愛見華，狀如寶輪，依摩尼樹藏寶王海住，化現菩薩形寶藏雲，彌覆其上，佛剎微塵數世界圍繞，純一清淨；佛號蓮華光歡喜面。此上過佛剎微塵數世界有世界，名妙音，佛號須彌寶燈。此上過佛剎微塵數世界有世界，名眾寶莊嚴光，佛號法界音聲幢。此上過佛剎微塵數世界有世界，名香藏金剛，佛號光明音。此上過佛剎微塵數世界有世界，名淨妙音，佛號最勝精進力。此上過佛剎微塵數世界有世界，名寶蓮華莊嚴，佛號法城雲雷音。此上過佛剎微塵數世界有世界，名與安樂，佛號大名稱智慧燈。此上過佛剎微塵數世界有世界，名無垢網，佛號師子光功德海。此上過佛剎微塵數世界有世界，名華林幢徧照，佛號大智蓮華光。此上過佛剎微塵數世界有世界，名無量莊嚴，佛號普眼法界幢。此上過佛剎微塵數世界有世界，名普光寶莊嚴，佛號勝智大商主。此上過佛剎微塵數世界有世界，名華王，佛號月光幢。此上過佛剎微塵數世界有世界，名離垢藏，佛號清淨覺。此上過佛剎微塵數世界有世界，名寶光明，佛號一切智虛空燈。此上過佛剎微塵數世界有世界，名出生寶瓔珞，佛號諸度福海相光明。此上過佛剎微塵數世界有世界，名妙輪徧覆，佛號調伏一切染著心令歡喜。此上過佛剎微塵數世界有世界，名寶華幢，佛號廣博功德音大名稱。此上過佛剎微塵數世界有世界，名無量莊嚴，佛號平等智光明功德海。此上過佛剎微塵數世界有世界，名無盡光莊嚴幢，狀如蓮華，依一切寶網海住，蓮華光摩尼網彌覆其上，二十佛剎微塵數世界圍繞，純一清淨；佛號法界淨光明。
疏：第二、從諸佛子！此離垢燄藏香水海南下，第二、無盡光明輪海。此下九海文皆有二：先牒前海為所依；後有香水海下，明能依之海。皆不牒中海為所繞，故云南也。第三海去但言右旋，又不云南者，十海如環，繞於中海，故不正南也。如以十碟繞於一盤，方所可見。又第二已去或無蓮華者，前總釋種中云或有依蓮華住，或有依海，故或無也。
後能依之海，文亦有二：先明海華剎種。
後此中最下方下，所持之剎二十重中，初一世界，文即有七；後一文八，加純淨故；中間唯三，謂：相去數量、剎名、佛號。餘八海例然。
諸佛子！此無盡光明輪香水海右旋，次有香水海，名金剛寶燄光，世界種名佛光莊嚴藏，以稱說一切如來名音聲為體。此中最下方有世界，名寶燄蓮華。其狀猶如摩尼色眉間毫相，依一切寶色水漩海住，一切莊嚴樓閣雲彌覆其上，佛剎微塵數世界圍繞，純一清淨；佛號無垢寶光明。此上過佛剎微塵數世界有世界，名光燄藏，佛號無礙自在智慧光。此上過佛剎微塵數世界有世界，名寶輪妙莊嚴，佛號一切寶光明。此上過佛剎微塵數世界有世界，名栴檀樹華幢，佛號清淨智光明。此上過佛剎微塵數世界有世界，名佛剎妙莊嚴，佛號廣大歡喜音。此上過佛剎微塵數世界有世界，名妙光莊嚴，佛號法界自在智。此上過佛剎微塵數世界有世界，名無邊相，佛號無礙智。此上過佛剎微塵數世界有世界，名燄雲幢，佛號演說不退輪。此上過佛剎微塵數世界有世界，名眾寶莊嚴清淨輪，佛號離垢華光明。此上過佛剎微塵數世界有世界，名廣大出離，佛號無礙智日眼。此上過佛剎微塵數世界有世界，名妙莊嚴金剛座，佛號法界智大光明。此上過佛剎微塵數世界有世界，名智慧普莊嚴，佛號智炬光明王。此上過佛剎微塵數世界有世界，名蓮華池深妙音，佛號一切智普照。此上過佛剎微塵數世界有世界，名種種色光明，佛號普光華王雲。此上過佛剎微塵數世界有世界，名妙寶幢，佛號功德光。此上過佛剎微塵數世界有世界，名摩尼華毫相光，佛號普音雲。此上過佛剎微塵數世界有世界，名甚深海，佛號十方眾生主。此上過佛剎微塵數世界有世界，名須彌光，佛號法界普智音。此上過佛剎微塵數世界有世界，名金蓮華，佛號福德藏普光明。此上過佛剎微塵數世界有世界，名寶莊嚴藏。形如卍字，依一切香摩尼莊嚴樹海住，清淨光明雲彌覆其上，二十佛剎微塵數世界圍繞，純一清淨；佛號大變化光明網。
諸佛子！此金剛寶燄香水海右旋，次有香水海，名帝青寶莊嚴，世界種名光照十方，依一切妙莊嚴蓮華香雲住，以無邊佛音聲為體。於此最下方有世界，名十方無盡色藏輪。其狀周迴，有無量角，依無邊色一切寶藏海住，因陀羅網而覆其上，佛剎微塵數世界圍繞，純一清淨；佛號蓮華眼光明徧照。此上過佛剎微塵數世界有世界，名淨妙莊嚴藏，佛號無上慧大師子。此上過佛剎微塵數世界有世界，名出現蓮華座，佛號徧照法界光明王。此上過佛剎微塵數世界有世界，名寶幢音，佛號大功德普名稱。此上過佛剎微塵數世界有世界，名金剛寶莊嚴藏，佛號蓮華日光明。此上過佛剎微塵數世界有世界，名因陀羅華月，佛號法自在智慧幢。此上過佛剎微塵數世界有世界，名妙輪藏，佛號大喜清淨音。此上過佛剎微塵數世界有世界，名妙音藏，佛號大力善商主。此上過佛剎微塵數世界有世界，名清淨月，佛號須彌光智慧力。此上過佛剎微塵數世界有世界，名無邊莊嚴相，佛號方便願淨月光。此上過佛剎微塵數世界有世界，名妙華音，佛號法海大願音。此上過佛剎微塵數世界有世界，名一切寶莊嚴，佛號功德寶光明相。此上過佛剎微塵數世界有世界，名堅固地，佛號美音最勝天。此上過佛剎微塵數世界有世界，名普光善化，佛號大精進寂靜慧。此上過佛剎微塵數世界有世界，名善守護莊嚴行，佛號見者生歡喜。此上過佛剎微塵數世界有世界，名栴檀寶華藏，佛號甚深不可動智慧光徧照。此上過佛剎微塵數世界有世界，名現種種色相海，佛號普放不思議勝義王光明。此上過佛剎微塵數世界有世界，名化現十方大光明，佛號勝功德威光無與等。此上過佛剎微塵數世界有世界，名須彌雲幢，佛號極淨光明眼。此上過佛剎微塵數世界有世界，名蓮華徧照。其狀周圓，依無邊色眾妙香摩尼海住，一切乘莊嚴雲彌覆其上，二十佛剎微塵數世界圍繞，純一清淨；佛號解脫精進日。
諸佛子！此帝青寶莊嚴香水海右旋，次有香水海，名金剛輪莊嚴底，世界種名妙寶間錯因陀羅網，普賢智所生音聲為體。此中最下方有世界，名蓮華網。其狀猶如須彌山形，依眾妙華山幢海住，佛境界摩尼王帝網雲而覆其上，佛剎微塵數世界圍繞，純一清淨；佛號法身普覺慧。此上過佛剎微塵數世界有世界，名無盡日光明，佛號最勝大覺慧。此上過佛剎微塵數世界有世界，名普放妙光明，佛號大福雲無盡力。此上過佛剎微塵數世界有世界，名樹華幢，佛號無邊智法界音。此上過佛剎微塵數世界有世界，名真珠蓋，佛號波羅蜜師子頻申。此上過佛剎微塵數世界有世界，名無邊音，佛號一切智妙覺慧。此上過佛剎微塵數世界有世界，名普見樹峰，佛號普現眾生前。此上過佛剎微塵數世界有世界，名師子帝網光，佛號無垢日金色光燄雲。此上過佛剎微塵數世界有世界，名眾寶間錯，佛號帝幢最勝慧。此上過佛剎微塵數世界有世界，名無垢光明地，佛號一切力清淨月。此上過佛剎微塵數世界有世界，名恆出歎佛功德音，佛號如虛空普覺慧。此上過佛剎微塵數世界有世界，名高燄藏，佛號化現十方大雲幢。此上過佛剎微塵數世界有世界，名光嚴道場，佛號無等智徧照。此上過佛剎微塵數世界有世界，名出生一切寶莊嚴，佛號廣度眾生神通王。此上過佛剎微塵數世界有世界，名光嚴妙宮殿，佛號一切義成廣大慧。此上過佛剎微塵數世界有世界，名離塵寂靜，佛號不唐現。此上過佛剎微塵數世界有世界，名摩尼華幢，佛號悅意吉祥音。此上過佛剎微塵數世界有世界，名普雲藏。其狀猶如樓閣之形，依種種宮殿香水海住，一切寶燈雲彌覆其上，二十佛剎微塵數世界圍繞，純一清淨；佛號最勝覺神通王。
諸佛子！此金剛輪莊嚴底香水海右旋，次有香水海，名蓮華因陀羅網，世界種名普現十方影，依一切香摩尼莊嚴蓮華住，一切佛智光音聲為體。此中最下方有世界，名眾生海寶光明。其狀猶如真珠之藏，依一切摩尼瓔珞海漩住，水光明摩尼雲而覆其上，佛剎微塵數世界圍繞，純一清淨；佛號不思議功德徧照月。此上過佛剎微塵數世界有世界，名妙香輪，佛號無量力幢。此上過佛剎微塵數世界有世界，名妙光輪，佛號法界光音覺悟慧。此上過佛剎微塵數世界有世界，名吼聲摩尼幢，佛號蓮華光恆垂妙臂。此上過佛剎微塵數世界有世界，名極堅固輪，佛號不退轉功德海光明。此上過佛剎微塵數世界有世界，名眾行光莊嚴，佛號一切智普勝尊。此上過佛剎微塵數世界有世界，名師子座徧照，佛號師子光無量力覺慧。此上過佛剎微塵數世界有世界，名寶燄莊嚴，佛號一切法清淨智。此上過佛剎微塵數世界有世界，名無量燈，佛號無憂相。此上過佛剎微塵數世界有世界，名常聞佛音，佛號自然勝威光。此上過佛剎微塵數世界有世界，名清淨變化，佛號金蓮華光明。此上過佛剎微塵數世界有世界，名普入十方，佛號觀法界頻申慧。此上過佛剎微塵數世界有世界，名熾然燄，佛號光燄樹緊那羅王。此上過佛剎微塵數世界有世界，名香光徧照，佛號香燈善化王。此上過佛剎微塵數世界有世界，名無量華聚輪，佛號普現佛功德。此上過佛剎微塵數世界有世界，名眾妙普清淨，佛號一切法平等神通王。此上過佛剎微塵數世界有世界，名金光海，佛號十方自在大變化。此上過佛剎微塵數世界有世界，名真珠華藏，佛號法界寶光明不可思議慧。此上過佛剎微塵數世界有世界，名帝釋須彌師子座，佛號勝力光。此上過佛剎微塵數世界有世界，名無邊寶普照。其形四方，依華林海住，普雨無邊色摩尼王帝網彌覆其上，二十佛剎微塵數世界圍繞，純一清淨；佛號徧照世間最勝音。
諸佛子！此蓮華因陀羅網香水海右旋，次有香水海，名積集寶香藏，世界種名一切威德莊嚴，以一切佛法輪音聲為體。此中最下方有世界，名種種出生，形如金剛，依種種金剛山幢住，金剛寶光雲而覆其上，佛剎微塵數世界圍繞，純一清淨；佛號蓮華眼。此上過佛剎微塵數世界有世界，名喜見音，佛號生喜樂。此上過佛剎微塵數世界有世界，名寶莊嚴幢，佛號一切智。此上過佛剎微塵數世界有世界，名多羅華普照，佛號無垢寂妙音。此上過佛剎微塵數世界有世界，名變化光，佛號清淨空智慧月。此上過佛剎微塵數世界有世界，名眾妙間錯，佛號開示福德海密雲相。此上過佛剎微塵數世界有世界，名一切莊嚴具妙音聲，佛號歡喜雲。此上過佛剎微塵數世界有世界，名蓮華池，佛號名稱幢。此上過佛剎微塵數世界有世界，名一切寶莊嚴，佛號頻申觀察眼。此上過佛剎微塵數世界有世界，名淨妙華，佛號無盡金剛智。此上過佛剎微塵數世界有世界，名蓮華莊嚴城，佛號日藏眼普光明。此上過佛剎微塵數世界有世界，名無量樹峰，佛號一切法雷音。此上過佛剎微塵數世界有世界，名日光明，佛號開示無量智。此上過佛剎微塵數世界有世界，名依止蓮華葉，佛號一切福德山。此上過佛剎微塵數世界有世界，名風普持，佛號日曜根。此上過佛剎微塵數世界有世界，名光明顯現，佛號身光普照。此上過佛剎微塵數世界有世界，名香雷音金剛寶普照，佛號最勝華開敷相。此上過佛剎微塵數世界有世界，名帝網莊嚴，形如欄楯，依一切莊嚴海住，光燄樓閣雲彌覆其上，二十佛剎微塵數世界圍繞，純一清淨；佛號示現無畏雲。
諸佛子！此積集寶香藏香水海右旋，次有香水海，名寶莊嚴，世界種名普無垢，以一切微塵中佛剎神變聲為體。此中最下方有世界，名淨妙平坦，形如寶身，依一切寶光輪海住，種種栴檀摩尼真珠雲彌覆其上，佛剎微塵數世界圍繞，純一清淨；佛號難摧伏無等幢。此上過佛剎微塵數世界有世界，名熾然妙莊嚴，佛號蓮華慧神通王。此上過佛剎微塵數世界有世界，名微妙相輪幢，佛號十方大名稱無盡光。此上過佛剎微塵數世界有世界，名燄藏摩尼妙莊嚴，佛號大智慧見聞皆歡喜。此上過佛剎微塵數世界有世界，名妙華莊嚴，佛號無量力最勝智。此上過佛剎微塵數世界有世界，名出生淨微塵，佛號超勝梵。此上過佛剎微塵數世界有世界，名普光明變化香，佛號香象金剛大力勢。此上過佛剎微塵數世界有世界，名光明旋，佛號義成善名稱。此上過佛剎微塵數世界有世界，名寶瓔珞海，佛號無比光徧照。此上過佛剎微塵數世界有世界，名妙華燈幢，佛號究竟功德無礙慧燈。此上過佛剎微塵數世界有世界，名善巧莊嚴，佛號慧日波羅蜜。此上過佛剎微塵數世界有世界，名栴檀華普光明，佛號無邊慧法界音。此上過佛剎微塵數世界有世界，名帝網幢，佛號燈光迥照。此上過佛剎微塵數世界有世界，名淨華輪，佛號法界日光明。此上過佛剎微塵數世界有世界，名大威耀，佛號無邊功德海法輪音。此上過佛剎微塵數世界有世界，名同安住寶蓮華池，佛號開示入不可思議智。此上過佛剎微塵數世界有世界，名平坦地，佛號功德寶光明王。此上過佛剎微塵數世界有世界，名香摩尼聚，佛號無盡福德海妙莊嚴。此上過佛剎微塵數世界有世界，名微妙光明，佛號無等力普徧音。此上過佛剎微塵數世界有世界，名十方普堅固莊嚴照耀。其形八隅，依心王摩尼輪海住，一切寶莊嚴帳雲彌覆其上，二十佛剎微塵數世界圍繞，純一清淨；佛號普眼大明燈。
諸佛子！此寶莊嚴香水海右旋，次有香水海，名金剛寶聚，世界種名法界行，以一切菩薩地方便法音聲為體。此中最下方有世界，名淨光照耀，形如珠貫，依一切寶色珠瓔海住，菩薩珠髻光明摩尼雲而覆其上，佛剎微塵數世界圍繞，純一清淨；佛號最勝功德光。此上過佛剎微塵數世界有世界，名妙蓋，佛號法自在慧。此上過佛剎微塵數世界有世界，名寶莊嚴師子座，佛號大龍淵。此上過佛剎微塵數世界有世界，名出現金剛座，佛號升師子座蓮華臺。此上過佛剎微塵數世界有世界，名蓮華勝音，佛號智光普開悟。此上過佛剎微塵數世界有世界，名善慣習，佛號持地妙光王。此上過佛剎微塵數世界有世界，名喜樂音，佛號法燈王。此上過佛剎微塵數世界有世界，名摩尼藏因陀羅網，佛號不空見。此上過佛剎微塵數世界有世界，名眾妙地藏，佛號燄身幢。此上過佛剎微塵數世界有世界，名金光輪，佛號淨治眾生行。此上過佛剎微塵數世界有世界，名須彌山莊嚴，佛號一切功德雲普照。此上過佛剎微塵數世界有世界，名眾樹形，佛號寶華相淨月覺。此上過佛剎微塵數世界有世界，名無怖畏，佛號最勝金光炬。此上過佛剎微塵數世界有世界，名大名稱龍王幢，佛號觀等一切法。此上過佛剎微塵數世界有世界，名示現摩尼色，佛號變化日。此上過佛剎微塵數世界有世界，名光燄燈莊嚴，佛號寶蓋光徧照。此上過佛剎微塵數世界有世界，名香光雲，佛號思惟慧。此上過佛剎微塵數世界有世界，名無怨讎，佛號精進勝慧海。此上過佛剎微塵數世界有世界，名一切莊嚴具光明幢，佛號普現悅意蓮華自在王。此上過佛剎微塵數世界有世界，名毫相莊嚴，形如半月，依須彌山摩尼華海住，一切莊嚴熾盛光摩尼王雲彌覆其上，二十佛剎微塵數世界圍繞，純一清淨；佛號清淨眼。
諸佛子！此金剛寶聚香水海右旋，次有香水海，名天城寶堞，世界種名燈燄光明，以普示一切平等法輪音為體。此中最下方有世界，名寶月光燄輪，形如一切莊嚴具，依一切寶莊嚴華海住，瑠璃色師子座雲而覆其上，佛剎微塵數世界圍繞，純一清淨；佛號日月自在光。此上過佛剎微塵數世界有世界，名須彌寶光，佛號無盡法寶幢。此上過佛剎微塵數世界有世界，名眾妙光明幢，佛號大華聚。此上過佛剎微塵數世界有世界，名摩尼光明華，佛號人中最自在。此上過佛剎微塵數世界有世界，名普音，佛號一切智徧照。此上過佛剎微塵數世界有世界，名大樹緊那羅音，佛號無量福德自在龍。此上過佛剎微塵數世界有世界，名無邊淨光明，佛號功德寶華光。此上過佛剎微塵數世界有世界，名最勝音，佛號一切智莊嚴。此上過佛剎微塵數世界有世界，名眾寶間飾，佛號寶燄須彌山。此上過佛剎微塵數世界有世界名，清淨須彌音，佛號出現一切行光明。此上過佛剎微塵數世界有世界，名香水蓋，佛號一切波羅蜜無礙海。此上過佛剎微塵數世界有世界，名師子華網，佛號寶燄幢。此上過佛剎微塵數世界有世界，名金剛妙華燈，佛號一切大願光。此上過佛剎微塵數世界有世界，名一切法光明地，佛號一切法廣大真實義。此上過佛剎微塵數世界有世界，名真珠末平坦莊嚴，佛號勝慧光明網。此上過佛剎微塵數世界有世界，名瑠璃華，佛號寶積幢。此上過佛剎微塵數世界有世界，名無量妙光輪，佛號大威力智海藏。此上過佛剎微塵數世界有世界，名明見十方，佛號淨修一切功德幢。此上過佛剎微塵數世界有世界，名可愛樂梵音，形如佛手，依寶光網海住，菩薩身一切莊嚴雲彌覆其上，二十佛剎微塵數世界圍繞，純一清淨；佛號普照法界無礙光。
疏：已辨二海，第三、金剛寶燄光明海，第四、帝青寶莊嚴海，第五、金剛輪莊嚴底海，第六、蓮華因陀羅網海，第七、積集寶香藏海，第八、寶莊嚴海，第九、金剛寶聚海，第十、天城寶堞海。文並可知。有欲解釋剎中佛名，足可留思。
爾時普賢菩薩復告大眾言：諸佛子！彼離垢燄藏香水海東，次有香水海，名變化微妙身。此海中有世界種，名善布差別方。次有香水海，名金剛眼幢，世界種名莊嚴法界橋；次有香水海，名種種蓮華妙莊嚴，世界種名恆出十方變化；次有香水海，名無間寶王輪，世界種名寶蓮華莖密雲；次有香水海，名妙香燄普莊嚴，世界種名毗盧遮那變化行；次有香水海，名寶末閻浮幢，世界種名諸佛護念境界；次有香水海，名一切色熾然光，世界種名最勝光徧照；次有香水海，名一切莊嚴具境界，世界種名寶燄燈。如是等不可說佛剎微塵數香水海，其最近輪圍山香水海名玻瓈地，世界種名常放光明，以世界海清淨劫音聲為體。此中最下方有世界，名可愛樂淨光幢，佛剎微塵數世界圍繞，純一清淨；佛號最勝三昧精進慧。此上過十佛剎微塵數世界，與金剛幢世界齊等，有世界名香莊嚴幢，十佛剎微塵數世界圍繞，純一清淨；佛號無障礙法界燈。此上過三佛剎微塵數世界，與娑婆世界齊等，有世界名放光明藏；佛號徧法界無障礙慧明。此上過七佛剎微塵數世界，至此世界種最上方，有世界名最勝身香，二十佛剎微塵數世界圍繞，純一清淨；佛號覺分華。
疏十經。：第三大段從第十經去，明十海所管之海，一海各管不可說佛剎塵數。現文但各說十，即為百海，亦有剎種及所持剎。十海即為十段，但記次前十海之名，此文居然易了。十段中一一有二，謂：先標能管之海以定方；
後次有下，列所管之海次第。於所管中各有三節：初、從能管海邊鄰次列九，唯第一段九中闕一；
二、如是等下，總結一海所管之大數；
三、其最近下，廣說最近輪圍一海。於中文皆有二：初、舉海種名體；
第二、此中最下方下，所持之剎，亦皆二十重。於中超間，
文有四節：一、舉下層；
二、超至第十，等金剛幢者，即中央香海剎種中第十重剎；
三、更超至第十三者，以等此中央娑婆故；
四、更至第二十重者，以最上故。言最上者，剎種最上。若云二十重最上，何以得此最上之名？設不欲繁文，何以不加乃至最上耶？然超間者，意存略故。云齊等者，恐失次故，又上下、橫豎皆相當故。又此隨所管海有不可說，皆望本能管之海，方面一道布列。故下但云此海之外，不言右旋等。
諸佛子！彼無盡光明輪香水海外，次有香水海，名具足妙光，世界種名徧無垢；次有香水海，名光耀蓋，世界種名無邊普莊嚴；次有香水海，名妙寶莊嚴，世界種名香摩尼軌度形；次有香水海，名出佛音聲，世界種名善建立莊嚴；次有香水海，名香幢須彌藏，世界種名光明徧滿；次有香水海，名栴檀妙光明，世界種名華燄輪；次有香水海，名風力持，世界種名寶燄雲幢；次有香水海，名帝釋身莊嚴，世界種名真珠藏；次有香水海，名平坦嚴淨，世界種名毗瑠璃末種種莊嚴。如是等不可說佛剎微塵數香水海，其最近輪圍山香水海名妙樹華，世界種名出生諸方廣大剎，以一切佛摧伏魔音為體。此中最下方有世界，名燄炬幢，佛號世間功德海。此上過十佛剎微塵數世界，與金剛幢世界齊等，有世界名出生寶，佛號師子力寶雲。此上與娑婆世界齊等，有世界名衣服幢，佛號一切智海王。於此世界種最上方有世界，名寶瓔珞師子光明，佛號善變化蓮華幢。
諸佛子！彼金剛燄光明香水海外，次有香水海，名一切莊嚴具瑩飾幢，世界種名清淨行莊嚴；次有香水海，名一切寶華光耀海，世界種名功德相莊嚴；次有香水海，名蓮華開敷，世界種名菩薩摩尼冠莊嚴；次有香水海，名妙寶衣服，世界種名淨珠輪；次有香水海，名可愛華徧照，世界種名百光雲照耀；次有香水海，名徧虛空大光明，世界種名寶光普照；次有香水海，名妙華莊嚴幢，世界種名金月眼瓔珞；次有香水海，名真珠香海藏，世界種名佛光明；次有香水海，名寶輪光明，世界種名善化現佛境界光明。如是等不可說佛剎微塵數香水海，其最近輪圍山香水海名無邊輪莊嚴底，世界種名無量方差別，以一切國土種種言說音為體。此中最下方有世界，名金剛華蓋，佛號無盡相光明普門音。此上過十佛剎微塵數世界有世界，與金剛幢世界齊等，名出生寶衣幢，佛號福德雲大威勢。此上與娑婆世界齊等，有世界名眾寶具妙莊嚴，佛號勝慧海。於此世界種最上方，有世界名日光明衣服幢，佛號智日蓮華雲。
諸佛子！彼帝青寶莊嚴香水海外，次有香水海，名阿修羅宮殿，世界種名香水光所持；次有香水海，名寶師子莊嚴，世界種名徧示十方一切寶；次有香水海，名宮殿色光明雲，世界種名寶輪妙莊嚴；次有香水海，名出大蓮華，世界種名妙莊嚴徧照法界；次有香水海，名燈燄妙眼，世界種名徧觀察十方變化；次有香水海，名不思議莊嚴輪，世界種名十方光明普名稱；次有香水海，名寶積莊嚴，世界種名燈光照耀；次有香水海，名清淨寶光明，世界種名須彌無能為礙風；次有香水海，名寶衣欄楯，世界種名如來身光明。如是等不可說佛剎微塵數香水海，其最近輪圍山香水海名樹莊嚴幢，世界種名安住帝網，以一切菩薩智地音聲為體。此中最下方有世界，名妙金色，佛號香燄勝威光。此上過十佛剎微塵數世界，與金剛幢世界齊等，有世界名摩尼樹華，佛號無礙普現。此上與娑婆世界齊等，有世界名毗瑠璃妙莊嚴，佛號法自在堅固慧。於此世界種最上方有世界，名梵音妙莊嚴，佛號蓮華開敷光明王。
諸佛子！彼金剛輪莊嚴底香水海外，次有香水海，名化現蓮華處，世界種名國土平正；次有香水海，名摩尼光，世界種名徧法界無迷惑；次有香水海，名眾妙香日摩尼，世界種名普現十方；次有香水海，名恆納寶流，世界種名普行佛言音；次有香水海，名無邊深妙音，世界種名無邊方差別；次有香水海，名堅實積聚，世界種名無量處差別；次有香水海，名清淨梵音，世界種名普清淨莊嚴；次有香水海，名栴檀欄楯音聲藏，世界種名迥出幢；次有香水海，名妙香寶王光莊嚴，世界種名普現光明力。
疏：第五金剛輪莊嚴底香海所管，但列九海，而結文及最近輪圍之海九行許經，諸梵本中皆同此闕。準前後例，此必定有。
諸佛子！彼蓮華因陀羅網香水海外，次有香水海，名銀蓮華妙莊嚴，世界種名普徧行；次有香水海，名毗瑠璃竹密燄雲，世界種名普出十方音；次有香水海，名十方光燄聚，世界種名恆出變化分布十方；次有香水海，名出現真金摩尼幢，世界種名金剛幢相：次有香水海，名平等大莊嚴，世界種名法界勇猛旋；次有香水海，名寶華叢無盡光，世界種名無邊淨光明；次有香水海，名妙金幢，世界種名演說微密處；次有香水海，名光影徧照，世界種名普莊嚴；次有香水海，名寂音，世界種名現前垂布。如是等不可說佛剎微塵數香水海，其最近輪圍山香水海名密燄雲幢，世界種名一切光莊嚴，以一切如來道場眾會音為體。於此最下方有世界，名淨眼莊嚴，佛號金剛月徧照十方。此上過十佛剎微塵數世界，與金剛幢世界齊等，有世界名蓮華德，佛號大精進善覺慧。此上與娑婆世界齊等，有世界名金剛密莊嚴，佛號娑羅王幢。此上過七佛剎微塵數世界有世界，名淨海莊嚴，佛號威德絕倫無能制伏。
諸佛子！彼積集寶香藏香水海外，次有香水海，名一切寶光明徧照，世界種名無垢稱莊嚴；次有香水海，名眾寶華開敷，世界種名虛空相；次有香水海，名吉祥幄徧照，世界種名無礙光普莊嚴；次有香水海，名栴檀樹華，世界種名普現十方旋；次有香水海，名出生妙色寶，世界種名勝幢周徧行；次有香水海，名普生金剛華，世界種名現不思議莊嚴；次有香水海，名心王摩尼輪嚴飾，世界種名示現無礙佛光明；次有香水海，名積集寶瓔珞，世界種名淨除疑；次有香水海，名真珠輪普莊嚴，世界種名諸佛願所流。如是等不可說佛剎微塵數香水海，其最近輪圍山香水海名閻浮檀寶藏輪，世界種名普音幢，以入一切智門音聲為體。此中最下方有世界，名華蘂燄，佛號精進施。此上過十佛剎微塵數世界，與金剛幢世界齊等，有世界名蓮華光明幢，佛號一切功德最勝心王。此上過三佛剎微塵數世界，與娑婆世界齊等，有世界名十力莊嚴，佛號善出現無量功德王。於此世界種最上方有世界，名摩尼香山幢，佛號廣大善眼淨除疑。
諸佛子！彼寶莊嚴香水海外，次有香水海，名持須彌光明藏，世界種名出生廣大雲；次有香水海，名種種莊嚴大威力境界，世界種名無礙淨莊嚴；次有香水海，名密布寶蓮華，世界種名最勝燈莊嚴；次有香水海，名依止一切寶莊嚴，世界種名日光明網藏；次有香水海，名眾多嚴淨，世界種名寶華依處；次有香水海，名極聰慧行，世界種名最勝形莊嚴；次有香水海，名持妙摩尼峰，世界種名普淨虛空藏；次有香水海，名大光徧照，世界種名帝青炬光明；次有香水海，名可愛摩尼珠充滿徧照，世界種名普吼聲。如是等不可說佛剎微塵數香水海，其最近輪圍山香水海名出帝青寶，世界種名周徧無差別，以一切菩薩震吼聲為體。此中最下方有世界，名妙勝藏，佛號最勝功德慧。此上過十佛剎微塵數世界，與金剛幢世界齊等，有世界名莊嚴相，佛號超勝大光明。此上與娑婆世界齊等，有世界名瑠璃輪普莊嚴，佛號須彌燈。於此世界種最上方有世界，名華幢海，佛號無盡變化妙慧雲。
諸佛子！彼金剛寶聚香水海外，次有香水海，名崇飾寶埤堄，世界種名秀出寶幢；次有香水海，名寶幢莊嚴，世界種名現一切光明；次有香水海，名妙寶雲，世界種名一切寶莊嚴光明徧照；次有香水海，名寶樹華莊嚴，世界種名妙華間飾；次有香水海，名妙寶衣莊嚴，世界種名光明海；次有香水海，名寶樹峰，世界種名寶燄雲；次有香水海，名示現光明，世界種名入金剛無所礙；次有香水海，名蓮華普莊嚴，世界種名無邊岸海淵；次有香水海，名妙寶莊嚴，世界種名普示現國土藏。如是等不可說佛剎微塵數香水海，其最近輪圍山香水海名不可壞海，世界種名妙輪間錯蓮華場，以一切佛力所出音為體。此中最下方有世界，名最妙香，佛號變化無量塵數光。此上過十佛剎微塵數世界，與金剛幢世界齊等，有世界名不思議差別莊嚴門，佛號無量智。此上與娑婆世界齊等，有世界名十方光明妙華藏，佛號師子眼光燄雲。於此最上方有世界，名海音聲，佛號水天光燄門。
諸佛子！彼天城寶堞香水海外，次有香水海，名燄輪赫奕光，世界種名不可說種種莊嚴；次有香水海，名寶塵路，世界種名普入無量旋；次有香水海，名具一切莊嚴，世界種名寶光徧照；次有香水海，名布眾寶網，世界種名安布深密；次有香水海，名妙寶莊嚴幢，世界種名世界海明了音；次有香水海，名日宮清淨影，世界種名徧入因陀羅網；次有香水海，名一切鼓樂美妙音，世界種名圓滿平正；次有香水海，名種種妙莊嚴，世界種名淨密光燄雲；次有香水海，名周徧寶燄燈，世界種名隨佛本願種種形。如是等不可說佛剎微塵數香水海，其最近輪圍山香水海名積集瓔珞衣，世界種名化現妙衣，以三世一切佛音聲為體。此中最下方有香水海，名因陀羅華藏，世界名發生歡喜，佛剎微塵數世界圍繞，純一清淨；佛號堅悟智。此上過十佛剎微塵數世界，與金剛幢世界齊等，有世界名寶網莊嚴，十佛剎微塵數世界圍繞，純一清淨；佛號無量歡喜光。此上過三佛剎微塵數世界，與娑婆世界齊等，有世界名寶蓮華師子座，十三佛剎微塵數世界圍繞；佛號最清淨不空聞。此上過七佛剎微塵數世界，至此世界種最上方有世界，名寶色龍光明，二十佛剎微塵數世界圍繞，純一清淨；佛號徧法界普照明。
疏：第十海所管近輪圍海所持二十重剎內，最初文云此中最下方有香水海，名因陀羅華藏者，從香字至藏字並長，由前已說香水海故，前諸海中無此例故。縱依海無過，在文不便。前第一海所管中，九海闕一。今此長者，多是梵本脫漏，後人注之，誤書相似貝葉耳。餘並可知。十海次第，但觀次前疏文，不俟重舉。
諸佛子！如是十不可說佛剎微塵數香水海中有十不可說佛剎微塵數世界種，皆依現一切菩薩形摩尼王幢莊嚴蓮華住。各各莊嚴際無有間斷，各各放寶色光明，各各光明雲而覆其上，各各莊嚴具，各各劫差別，各各佛出現，各各演法海，各各眾生徧充滿，各各十方普趣入，各各一切佛神力所加持。此一一世界種中一切世界依種種莊嚴住，遞相接連，成世界網。於華藏莊嚴世界海種種差別，周徧建立。
疏：第三、總略結釋，文分為五：一、總結都數。謂一海各管一不可說，十海即有十不可說。一海一種，是以數同。二、皆依下，結海種所依。謂即是前能持剎海本大蓮華，彼名種種光明蘂香幢。今此乃云現菩薩形等者，是此一華，隨義異名。有此用故，與前最中海底名同。以中間海底即此大華之體，中受總稱，故取大華體名。或是譯者之誤。三、各各下，結種異門。此與前釋剎種章及世界成就中十，相參大同。四、此一一下，結種中之剎。言成世界網者，一一世界猶如網孔，遞相接連，如以網持；橫、豎交絡，皆悉相當，如天珠網。五、於華藏下，結歸華藏，即建立之處。上來雙釋二章長行竟。
爾時普賢菩薩欲重宣其義，承佛威力，而說頌言：
疏：第二、重頌，總有一百一偈，分二：初一明華藏自體：初句標名，次句不壞分量即同真性，次句具德莊嚴，末句無礙安住。
疏：餘一百偈，頌所持剎網。於中二：初九頌能持剎種，餘頌所持諸剎。初中，初一頌參而不雜，次一安布行列，次一剎種體嚴，次二辨形，次一依住，次二方所趣入，後一佛力加持。
疏：第二、頌種所持剎，九十一偈多頌結文，但一、二不同，謂體及形，餘皆同也。大分十段：第一、有二十八頌明剎異由因緣，即結中各各眾生徧充滿下云種種眾生居故及各各佛力所加持，至文當見；第二、有二頌顯剎微細，即結中各各普趣入；第三、十頌明世界體性，結文即無，義見前經；第四、五頌明世界各各莊嚴具；第五、五頌明各各莊嚴際無間斷此二如結名；第六、有十頌明世界形狀，義見上文；第七、二頌明各各劫差別；第八、有八偈明各各佛出現此二亦如結名；第九、有十頌光明有、無，即各各放寶光明及各各光明雲覆；第十、有十一頌明音聲善、惡，即各各演法海。今初為二：初半偈標章。種種多端，故曰難思。
疏：餘偈廣釋難思之相。於中分二：前九偈半喻顯，後十八偈法說。前中分三：初三偈半明由染因，剎有成、壞：初一偈半明種則長時，剎有成、壞；次一偈剎、種雖一，居剎有殊；後偈結歸業種。
疏：次有三偈明由淨因：一、淨心因；二、佛願，通因緣；後一、明淨業因。
疏：後三通結染、淨因：一、隨心染、淨因。二、分別起業因，即以正喻依，亦是以因喻緣。心即是因，招異熟果；果之粗妙，蓋由業緣。三、一偈雙明心、業。行即業故，亦喻眾生同處異見。
鈔：即以正喻依者，以眾生身喻種種剎故。亦是以因喻緣者，故下六地云：業為田，識為種。謂心即名言種，為親因緣，名之為因；業為增上緣，名之為緣。餘如疏釋。
疏三、一偈雙明心、業者，標也。行即是業故，釋也。以心顯，故不釋。謂：隨其心淨，則佛土淨，是由心異，見剎不同。若行十善，則見命不中夭，生於大富梵行之國，是隨業異，見剎不同。此即雙舉因、緣，亦雙明王、所。言亦喻眾生同處異見者，佛本無二，見銀見金；剎本是一，見淨見穢。故螺髻所見，如第六天宮；身子所見，丘陵坑坎。
疏：後十八偈法說中分三：初六明染、淨，次四明成、壞，後八明苦、樂。今初分二：前二顯淨相不同，後四對因以辨。於中初一唯染，由煩惱故；次二通染、淨，心、業通善、惡故，屬於菩薩及眾生故；後一唯淨，以屬佛故。
疏：二、有四偈顯成、壞中：初一粗壞細存。壞由惡業，存由二因：一、約佛，二、善業者。故法華云：我淨土不毀天人常充滿。然滅雖不俱，而起必同處。雖曰同處，而恆相無，故難思也。次偈業存處立。次偈世相不同，性無生、滅。後偈結歸因緣，內由心變，則染、淨萬差；外假佛緣，於何不淨？
鈔：疏初一粗壞細存等者，所現雖敗惡，即粗壞也，是變化土；其處常堅固，細存也，即自、他受用。上略屬經文，下出所以。壞由惡業者，法華云：是諸罪眾生以惡業因緣過阿僧祇劫不聞三寶名。言存由二因者，標也。一、約佛者，即自受用土；二、善業者，即他受用，兼變化淨。以業不同，同處見異。故法華云：諸有修功德柔和質直者則皆見我身在此而說法。
疏故法華下，引證。我淨土不毀，證自受用，成上約佛；天人常充滿，證他受用等，成上善業。如次證上，故義引經文。若具引者，經云：眾生見劫盡大火所燒時我此土安隱天人常充滿園林諸堂閣種種寶莊嚴寶樹多華果眾生所遊樂諸天擊天鼓常作眾伎樂雨曼陀羅華散佛及大眾我淨土不毀而眾見燒盡憂怖諸苦惱如是悉充滿，即云是諸罪眾生等，次云諸有修功德等。
疏然滅雖不俱下，釋成上義，結歸難思，即叡公意。一滅一存，故曰不俱；不離滅處有存，故曰起必同處。如人於餓鬼火處見水，餓鬼於人水處見火。雖曰同處，而恆相無者，滅中無存，存中無滅；亦如羅剎宮殿與人宮殿同在一處，互不相見。他受用土亦復如是。若自受用，故是徧周，不即三界，不離三界。故法華云：不如三界，見於三界。若法性土，又起、滅常如。
疏故難思者，結釋經文。劫燒不思議，謂不可作存滅、染淨而思矣。疏世相不同等者，以法性土對他受用及變化土也。
疏：三、八偈明苦、樂中三：初三總相，約剎論苦、樂；次三約一剎中有三惡趣；後二明人、天樂。
疏：第二、一一毛下，二偈顯剎微細：初偈舉果，後偈對因以辨。
疏：第三、十偈明體性中亦兼餘義，隨釋，可知。
疏：第四、五頌明莊嚴。
疏：第五、有五偈明莊嚴際中攝三世嚴，故無間斷。結歸佛故，一塵普見。
疏：第六、或有眾多剎下，十偈明剎形差別。
疏：第七、二偈明剎住時分。
疏：第八、有八偈明佛出多少，文並可知。
疏：第九、十偈光明有、無：初一無，後九有。
疏：第十、有十一頌剎中音聲善、惡：初二惡道唯惡，次三人、天通善、惡，後六佛、菩薩善而非惡。正顯各各演說法海也。
疏：毗盧遮那品第六十一經。：初、來意者，前明此因之果，今辨前果之因，答前因問，故次來也。因是果因，故標果稱。又不以人取法，知是誰因。前品初言毗盧遮那曠劫修因之所嚴淨，今方顯其事。
疏：二、釋名者，略云光明徧照，廣如前釋。
疏：三、宗趣者，明因廣大為宗，證成前果為趣。
爾時普賢菩薩復告大眾言：諸佛子！乃往古世過世界微塵數劫，復倍是數，
疏：四、釋文。一品分三：初、總明本事之時；二、有世界下，別顯本事之處；三、彼勝音世界最初劫中下，別顯時中本事。今初，即二佛剎塵數劫也。
有世界海，名普門淨光明。
疏：二、辨處中亦三：第一、總明剎海。
此世界海中有世界，名勝音，依摩尼華網海住，須彌山微塵數世界而為眷屬。其形正圓，其地具有無量莊嚴，三百重眾寶樹輪圍山所共圍繞，一切寶雲而覆其上，清淨無垢，光明照耀，城邑、宮殿如須彌山，衣服、飲食隨念而至。其劫名曰種種莊嚴。
疏：第二、此世界海下，別明一剎，略無剎種。剎名勝音者，多佛出世說法音故。次彰其相，後說劫名，可知。
諸佛子！彼勝音世界中有香水海，名清淨光明，其海中有大華須彌山出現，名華燄普莊嚴幢，十寶欄楯周匝圍繞。於其山上有一大林，名摩尼華枝輪。無量華樓閣、無量寶臺觀周迴布列，無量妙香幢、無量寶山幢迥極莊嚴，無量寶芬陀利華處處敷榮，無量香摩尼蓮華網周匝垂布；樂音和悅，香雲照耀，數各無量，不可紀極；有百萬億那由他城周匝圍繞，種種眾生於中止住。
疏：第三、諸佛子！彼勝音下，的指一方，如今娑婆中別說一四天下也。於中亦三：初、總明感應之處；第二、諸佛子！此林東下，別明能感居人；第三、諸佛子！彼大林中下，別顯道場嚴事。
今初，有三：初、明香海者，非持種之海，即如今四洲之海耳；二、其海下，海出華山；三、於其山下，明山頂之林。先標舉，後顯嚴。說此林者，佛於中現也。說城居人者，總舉所化也。
諸佛子！此林東有一大城，名燄光明，人王所都，百萬億那由他城周匝圍繞，清淨妙寶所共成立，縱廣各有七千由旬，七寶為郭，樓櫓卻敵，悉皆崇麗；七重寶塹，香水盈滿；優鉢羅華、波頭摩華、拘物頭華、芬陀利華，悉是眾寶，處處分布以為嚴飾；寶多羅樹七重圍繞，宮殿、樓閣，悉寶莊嚴，種種妙網張施其上，塗香、散華芬瑩其中；有百萬億那由他門，悉寶莊嚴，一一門前各有四十九寶尸羅幢，次第行列；復有百萬億園林周匝圍繞，其中皆有種種雜香、摩尼樹香，周流普熏，眾鳥和鳴，聽者歡悅。此大城中所有居人靡不成就業報神足，乘空往來，行同諸天；心有所欲，應念皆至。其城次南有一天城，名樹華莊嚴；其次右旋有大龍城，名曰究竟；次有夜叉城，名金剛勝妙幢；次有乾闥婆城，名曰妙宮；次有阿修羅城，名曰寶輪；次有迦樓羅城，名妙寶莊嚴；次有梵天王城，名種種妙莊嚴；如是等百萬億那由他數。此一一城各有百萬億那由他樓閣所共圍繞，一一皆有無量莊嚴。
疏：第二、別明能感居人中亦三：初、標主、伴二城，二、釋主城，三、釋伴城。
今初，雖有天城，以佛出故，人城為主。二、清淨下，廣釋主城。於中，先顯處嚴，城上守禦曰櫓，繞城別築土臺曰卻敵；優鉢羅等，即青、赤、黃、白四色蓮華。後此大城下，彰其人勝。三、其城次南下，略釋伴城。於中，先辨城名居類，通前人城，共圓八部，而無第七緊那羅城及第八摩睺羅伽，乃以梵天自為一類；下雲集中，經文具列，已成十數，表無窮盡。後此一一下，顯圍繞莊嚴。世界不同，安立少異，不可例此也。
諸佛子！此寶華枝輪大林之中有一道場，名寶華徧照，以眾大寶分布莊嚴，摩尼華輪徧滿開敷；然以香燈具眾寶色，燄雲彌覆，光網普照；諸莊嚴具常出妙寶，一切樂中恆奏雅音；摩尼寶王現菩薩身，種種妙華周徧十方。其道場前有一大海，名香摩尼金剛，出大蓮華，名華蘂燄輪，其華廣大百億由旬，莖、葉、鬚臺，皆是妙寶，十不可說百千億那由他蓮華所共圍繞，常放光明，恆出妙音，周徧十方。
疏：第三、明道場中：先、辨場嚴；二、其道場前下，明蓮華香海，為佛現故。
諸佛子！彼勝音世界最初劫中有十須彌山微塵數如來出興於世，
疏：大文第三、別顯時中本事，文分為二：先總舉劫中多佛；後其第一下，一一別顯，正彰本事。經來不盡，故無總結。今初，將欲說別，先舉其總。言最初劫者，即種種莊嚴劫也。既云最初，即此後更有大劫，於理無違。
鈔：毗盧遮那品第六：疏此後更有大劫，於理無違者，此遮破也。謂靜法云：準下文，大劫有恆河沙數小劫，人壽二小劫，初佛壽五十億歲，威光歷事三佛，轉報生天。今云最初劫中有十須彌山塵數佛者，為彼剎中更有多箇大劫，此初大耶？為諸小劫中取小初耶？釋曰：上引文案定，雙開二關。次云：若就小劫初，不應威光一報之中但遇三佛；若就大劫，一剎之中寧有多大？釋曰：雙釋二關，謂人壽二小劫，一小劫中有須彌山塵數佛，故不應一報但遇三佛。言寧有多大者，如一賢劫，則無多大。次云：故知此文最初劫之三字，應迴云劫最初，仍移此三字於後行出興於世其字之下，即無過也。釋曰：此立理，具足，迴文合云彼勝音世界中有十須彌山微塵數如來出興於世。其劫最初第一佛，號一切功德山須彌勝雲也。此正甚善，今不欲繁舉出經之過，強以理通最初劫言耳。云更有大者，義當中劫，順靜法意，言有大耳。如賢劫有二十增減為中劫，第十五劫有九百九十四佛出，則一劫中容多佛矣。但彼淨劫時長，故一劫中有十須彌山塵數佛矣。然不欲斥經，不急修行，故存略理通，非斥靜法正不當也。
其第一佛號一切功德山須彌勝雲。
疏：第二、正顯本事中，歷事四佛，即為四別：第一、逢一切功德山須彌勝雲佛，第二、波羅蜜善眼莊嚴佛，第三、最勝功德海佛，第四、名稱普聞蓮華眼幢佛。各有諸佛子言。就初佛中文分為六：第一、總標佛號，第二、先瑞熟機，第三、正顯佛興，第四、毫光警召，第五、當機雲集，第六、廣演法門。今初也。一切功德山者，福德崇峻，不可仰也。復言須彌者，定、慧高妙，難傾動也。言勝雲者，慈覆智潤，廣無邊也。
諸佛子！應知：彼佛將出現時一百年前，此摩尼華枝輪大林中一切莊嚴周徧徧清淨，所謂：出不思議寶燄雲，發歎佛功德音，演無數佛音聲，舒光布網，彌覆十方，宮殿、樓閣互相照耀，寶華光明騰聚成雲；復出妙音，說一切眾生前世所行廣大善根，說三世一切諸佛名號，說諸菩薩所修願行究竟之道，說諸如來轉妙法輪種種言辭；現如是等莊嚴之相，顯示如來當出於世。其世界中一切諸王見此相故，善根成熟，悉欲見佛，而來道場。
疏：第二、諸佛子下，先瑞熟機分二：初、現瑞熟機；二、其世界中下，覩瑞機熟。前中三：初標現時，謂百年前。次此摩尼下，正顯瑞相，有其十種。於中說前世所行者，示其種子將成熟故；說佛名號，令憶念故；說大行、願，使修發故；說轉法輪，使當聽習生法眼故。後現如是下，結瑞意也。二、機熟，可知。
爾時一切功德山須彌勝雲佛於其道場大蓮華中忽然出現，其身周普等真法界，一切佛剎，皆示出生，一切道場，悉詣其所，無邊妙色具足清淨，一切世間無能映奪，具眾寶相，一一分明，一切宮殿，悉現其像，一切眾生咸得目見，無邊化佛從其身出，種種色光充滿世界；如於此清淨光明香水海華燄莊嚴幢須彌頂上摩尼華枝輪大林中出現其身，而坐於座；其勝音世界有六十八千億須彌山頂，悉亦於彼現身而坐。
疏：第三、爾時下，正顯佛興。於中分二：初、一處道成；二、如於下，結通廣徧。初中，先總；後其身下，別。別顯勝德，略有十相：一、示身相，法無不在，本自普周，智與理冥，故等彼真界，能令色相隨彼融通，法界塵毛重重全徧。二、悲相，不捨因行，無所不生。三、成相，理、行時、處為一切道場；身、智俱游，名為普詣。四、色相，湛然常住，稱為妙色；色色無邊，故云具足；並無質累，是謂清淨。五、勝相，色容蔽於大眾，威德懾於群魔。力、無畏圓，何能映奪？六、貴相，無邊寶相圓明可貴，超過聖帝，故曰分明。七、應相，不往普現，如鏡中像。八、無礙相，有感斯見，無隔山河。九者、化相，化從真流，源無有異。十、吉祥相，身、智光照，普稱世間。此上大同經初。二、結通中且結同類一界，餘皆略也。
鈔：疏略明有十相者，下結文云大同經初，即教主難思十身相也。初一，即法身，經以身、智無礙而為法身，疏更融色相等為一法身，以初身為總故。法無不在，本自普周，即釋經其身周普，是法性身。次云智與理冥，故等彼真界者，釋經等真法界，此是報身，亦如智也。故金光明云：唯如如及如如智獨存，為法身故。能令色相下，以真身周故，令應用亦周。吾今此身即是常身、法身故也，則以三身圓融為一真法身矣。下九別說。二者、悲相即意生身。三、成相即菩提身。理、行時、處為道場，並如經初。四、色相即福德身。故上經云：三世所行眾福大海，悉以清淨。是故妙色為福之果。上經又云：不可思議大劫海供養一切諸如來普以功德施群生是故端嚴最無比。五、勝相即威勢身。六、貴相即相好莊嚴身。且順三乘云過聖帝，俱舍頌云：相不正圓明故與佛非等。此釋輪王相。今是世尊，故云分明，實具十蓮華藏微塵數相也。七、應相即力持身，如為龍留影，力持不滅。八、無礙相即願身。上經云：毗盧遮那佛願力周法界一切國土中常轉無上輪，故咸目覩。九、化相即化身。十、吉祥相即智身，正在智光，旁兼身光耳。是知此經引昔因緣，亦皆圓妙。
爾時彼佛即於眉間放大光明，其光名發起一切善根音。十佛剎微塵數光明而為眷屬，充滿一切十方國土。若有眾生應可調伏，其光照觸，即自開悟，息諸惑熱，裂諸蓋網，摧諸障山，淨諸垢濁，發大信解，生勝善根，永離一切諸難恐怖，滅除一切身、心苦惱，起見佛心，趣一切智。
疏：第四、爾時下，毫光警召，文分為五：一、放光處，顯中道故。二、主光名，發動宿種，生起新善故。善根有三：一者、生福及不動業，以施、忍、智三而為善根；二、厭苦求滅，以信等為根；三、求無上慧，以四等不放逸五法為根。通說善根，以依聖教發心為性，故云音也。三、眷屬數，無盡法故。四、照分齊，充滿十方，通方教故。五、若有下，明光勝益，文有十句：一、無明重者，自覺智開；二、煩惱深者，息現行惑；三、勤修難出，裂五蓋網；四、三障重者，摧諸障山；五、未解脫者，淨心垢種；六、未信大者，發起入、住；七、闕資糧者，生其勝善；八、未入地者，除五怖畏；九、色累功用，滅身、心苦；十、滯無生者，見佛趣果。此約差別對治以釋；若約橫配，生善見理，可以準思。
鈔：疏一者、生福及不動業，以施、忍、智三而為善根者，業有三種：一、惡業，即三不善根所生，今所不明。疏列三業，即三善根所生。三善根者，即無貪、無瞋、無癡。今非但不著有境，兼能惠施，成無貪根；非唯於苦無恚，兼行忍辱，故成無瞋根；非唯於境明了，增修慧解，是無癡根。有此三根，唯出生欲、色、無色，故為福不動根。然其三根依唯識論，各別有性，善十一攝。無貪，以於有、有具無著為性；無瞋，以於苦、苦具無恚為性；無癡，以於諸理、事明解為性。通唯善慧，別各有性。今依集論第一，以慧為無癡性。唯識意會，以慧為無癡之果，故施、忍二亦從果名。由無貪、瞋，故成施、忍，所以疏云以施、忍、慧以為其根。二、信等根，下當廣說。
疏三、求無上慧，以四等不放逸五法為根者，涅槃等經，皆歎慈悲為菩薩根，謂有慈悲心，必須喜捨。不放逸者，即是精進、無貪等三，於所斷修防非為性，假立為一，故涅槃說不放逸根，根深難拔。由不放逸策前四等，得一切智，故為根也。通說善根下，即上三類之通性也。
疏一、無明重者，自覺智開下，疏文有二：先別明，後結釋。前中初四離障；五、令解脫，通益三乘；六、未信令信；七、令入三賢；八、令得初地；九、令二地已上得於八地；十、已在八地已證無生，諸佛勸起，令得九、十二地。
疏此約差別下，第二、結釋也。差別，結上明是豎釋；對治，結上非三悉檀。若約橫配下，更結異門。橫對前豎，位位通用此十句故。生善見理，對上對治。生善即是為人悉檀，謂發大信解，生勝善根，起見佛心，皆生善也。見理即第一義悉檀，如自覺智開、趣一切智，皆見理也。亦應合有隨俗令喜世界悉檀，以益近故，故此中不說。橫、豎無礙，是此中意。四悉檀義，問明當辨。
時一切世間主并其眷屬無量百千，蒙佛光明所開覺故，悉詣佛所，頭面禮足。
疏：第五、當機雲集中文二：先通顯諸王雲集致敬；
諸佛子！彼燄光明大城中有王，名喜見善慧，統領百萬億那由他城。
疏：後諸佛子下，別彰諸王雲集儀式。於中分二：先廣明喜見，後略列諸王。今初，即正出本事之緣，文分為六：第一、標名辨統，二、總辨眷屬，三、威光得益，四、偈讚如來，五、父王宣誥，六、俱行詣佛。初文可知。
夫人、采女三萬七千人，福吉祥為上首；王子五百人千人。，大威光為上首；大威光太子有十千夫人，妙見為上首。
疏：第二、夫人下，總顯眷屬者，有德曰夫人，有色曰采女。王子，別本云二萬五千者，別梵本也。按瓔珞本業經上卷云：十住銅輪寶瓔珞，百福子為眷屬，生一佛土，受佛學行，教化二天下；銀輪寶瓔珞，五百子；金輪，一千子；初地四天王，一萬子；二地忉利天王，二萬子；三地已上乃至淨居天王，但云眷屬亦如是。故知無過二萬子者。若三界王，即當等覺。又以一切菩薩為眷屬，按喜見所統，但以城言。又見佛興，至第三佛，方云去世。五百銀輪，斯為正也。或約教異，理亦可通。上首云大威光者，有大威德聖道光明故。
鈔：疏按瓔珞本業經下，引經釋成。五百為正，二萬五千為非。於中分二：先奪破；後約教下，縱成。前中言上卷者，即第三賢聖觀品。彼中敬首菩薩問：云何菩薩學觀名字義相及心所行法？復當云何？佛先答名字，即列三賢、十聖、等、妙之名。次答心所行法云：佛子！汝先言云何心所行法者，所謂十心：一、發心住等，廣釋三賢、十聖、等、妙之相。次敬首菩薩復問：世尊！從初地至後一地，有果報、神變二種法身一、法性法身，二、應化法身。為何色相？為何心相？佛答中先答：出世間果報者，從初地至佛地各有二種法身。於第一義諦法流水中，從實性生智，故實智為法身。法名自體，集藏為身等，兼說淨土。次云：佛子！世間果報者，所謂：十住銅寶瓔珞銅輪王，百福子為眷屬，生一佛土，受佛學行，教化二天下；銀寶瓔珞銀輪王，五百福子為眷屬，生二佛土，受佛教行，化三天下；金剛寶瓔珞金輪王，千福子為眷屬，入十方佛土，化一切眾生，處四天下；歡喜地百寶瓔珞七寶相輪四天王，萬子為眷屬，現百法身，入百佛土，教十方天子；千寶瓔珞八寶相輪忉利王，二萬子為眷屬；萬寶相瓔珞九寶相輪炎摩天王，眷屬亦然，不可稱數；億寶瓔珞十寶相輪兜率陀天王，眷屬亦然，不可稱數；天光寶瓔珞十一寶相輪化樂天王，眷屬亦然；摩尼寶光瓔珞十二寶相輪他化天王，眷屬亦然；千色龍寶光慧瓔珞十三寶相輪梵天王，眷屬亦然；梵師子寶光瓔珞大應寶相輪光音天王，眷屬亦然；不可思議寶光瓔珞白雲寶相輪淨天王，眷屬亦然；百萬神通寶光瓔珞無畏珠寶相輪淨居天王，眷屬亦然；千萬天色寶光瓔珞覺德寶光相輪三界王，一切菩薩為眷屬；無量功德藏寶光瓔珞千福相輪法界王，一生補處菩薩為眷屬。佛子！是上瓔珞相輪，一切佛及菩薩動、止俱遊，常隨其身，亦化一切眾生，故有如是果報之數法。釋曰：已上具引經文，於疏易了，明知無過二萬子者。
疏按喜見下，以二義證，唯合五百。一、所統但統於城，不統四天下，故非金輪；二、既遇三佛，佛出減劫，輪王出增劫，故知非也。
爾時大威光太子見佛光明已，以昔所修善根力故，即時證得十種法門。何謂為十？所謂：證得一切諸佛功德輪三昧，證得一切佛法普門陀羅尼，證得廣大方便藏般若波羅蜜，證得調伏一切眾生大莊嚴大慈，證得普雲音大悲，證得生無邊功德最勝心大喜，證得如實覺悟一切法大捨，證得廣大方便平等藏大神通，證得增長信解力大願，證得普入一切智光明辯才門。
疏：第三、爾時下，威光得益，文分為二：先舉因總標；後何謂下，列益明體，皆從勝用標名。一、佛德圓滿，摧障稱輪，定中能知，故受斯稱。二、此總持能持諸佛普法。三、即空涉有，名為方便，斯則權、實雙行，為不共般若，稱體、用之廣大。四、以二嚴調伏，真實慈也。五、法雲震音，能拔苦本。六、稱理法喜，故德無邊；自、他俱慶，心為最勝。七、知離名法，法亦應捨，如實捨也。八、善巧起用，平等無思；通從此生，故名為藏。九、盡眾生界，荷負無疲，要令信解，為大願也。十、所有辯才，皆入佛智；自、他俱照，是曰光明。此上十法：初三功德法，次四熏修法，後三起化法。多言大者，境界無邊，稱性廣大，智契貫達，並受證名。
鈔：疏知離名法者，即思益經第一：思益梵天問言：世尊！云何名為菩薩徧行？佛言：能淨身、口、意業。爾時世尊而說偈云：若身淨無惡口淨常實語心淨常行慈是菩薩徧行行慈不貪著觀不淨無恚行捨而不癡是菩薩徧行在聚落空野及與處大眾威儀常不轉是菩薩徧行知法名為佛知離名為法知無名為僧是菩薩徧行。釋曰：此當第四偈，因便故來，欲釋此偈，令知起盡故。以此一偈，人多解釋。今觀經意，三箇知字皆是觀行之人。若能如是知，是菩薩徧行。知法名為佛者，即是真佛法身如來，佛即是法，法即是佛。亦猶如來者，即諸法如義。次應問言：法即是佛，於義已解，何者是法？故次句云：知離即是法，以一切法本性離故，心體離念，即是覺故。次應問云：法本自離，則無所修，何得有僧？故次解云：知無為名為僧。無為即法，法本自離，由知無為，故得成僧。故大品云：由知諸法空，分別有須菩提等。金剛經云：一切賢聖，皆以無為法而有差別。謂俱學無為，有淺有深，乃成差別，非無為法而有差別也。今疏正取知離名法，若不捨法，非知離也。故云法亦應捨，即金剛意：法尚應捨，何況非法！因法得悟，如栰渡人；若不捨法，如住舟內；要捨於舟，方至彼岸；要忘所捨，方為如實覺悟諸法，為真捨也。故大般若云：般若甚深！知一切法本性離故。又文殊釋云：如佛。世尊堪受供養，以於一切法覺實性故。是故經云如實覺一切法大捨。
爾時大威光太子獲得如是法光明已，承佛威力，普觀大眾，而說頌言：
疏：第四、偈讚如來，文分為二：先說偈之由，
疏：後正陳偈頌。十偈分三：初二示佛出現，既滅暗難遇，不可失時；次五令觀佛德，有德有慈，真可歸也；後三引例勸歸，無遠不歸，固宜往見。
諸佛子！彼大威光太子說此頌時，以佛神力，其聲普徧勝音世界。時喜見善慧王聞此頌已，心大歡喜，觀諸眷屬，而說頌言：
疏：第五、父王宣誥，文分為二：初、宣誥所因，以聞讚故。太子道深，親承佛益；王機猶淺，轉假他聞。
疏：二、正以偈誥。偈有十一，分之為三：初三集眾勸觀。次七敕令辦供。鄭注禮云：巾，猶衣也。謂以繒綵衣帶於車。廣雅云：馭，駕也。餘並可知。後一偈勸齎供佛。
爾時喜見善慧王與三萬七千夫人、采女俱，福吉祥為上首；五百王子俱，大威光為上首；六萬大臣俱，慧力為上首。如是等七十七百千億那由他眾前後圍繞，從燄光明大城出。以王力故，一切大眾乘空而往，諸供養具徧滿虛空，至於佛所，頂禮佛足，卻坐一面。
疏：第六、俱行詣佛。初導從持供，後至而設敬。
復有妙華城善化幢天王與十億那由他眷屬俱，復有究竟大城淨光龍王與二十五億眷屬俱，復有金剛勝幢城猛健夜叉王與七十七億眷屬俱，復有無垢城喜見乾闥婆王與九十七億眷屬俱，復有妙輪城淨色思惟阿修羅王與五十八億眷屬俱，復有妙莊嚴城十力行迦樓羅王與九十九千眷屬俱，復有遊戲快樂城金剛德緊那羅王與十八億眷屬俱，復有金剛幢城寶稱幢摩睺羅伽王與三億百千那由他眷屬俱，復有淨妙莊嚴城最勝梵王與十八億眷屬俱。如是等百萬億那由他大城中所有諸王并其眷屬，悉共往詣一切功德須彌勝雲如來所，頂禮佛足，卻坐一面。
疏：第二、復有妙華下，略列諸王。加緊那羅、摩睺羅伽，通成十部，以表無盡。此城次與前次同，名或少異。前標，此結，數亦無差，文易，可知。
時彼如來為欲調伏諸眾生故，於眾會道場海中說普集一切三世佛自在法修多羅，世界微塵數修多羅而為眷屬，隨眾生心，悉令獲益。
疏：第六、時彼如來下，廣演法門，文分為五：一、佛轉法輪，二、威光獲益，三、以偈讚述，四、傳化眾生，五、佛加讚勵。今初也。佛解脫用，主教宣示，剎塵眷屬，隨機益殊。
是時大威光菩薩聞是法已，即獲一切功德須彌勝雲佛宿世所集法海光明，
疏：第二、是時大威下，得益中初總，後別。總中上說三世佛法，即佛昔所集也。既見佛得益，轉受菩薩之名。
所謂：得一切法聚平等三昧智光明，
疏：所謂下，別。智即是體，光明語用。所照境殊，故分十一也。一、深定智明。一切法聚略有三義：一、正定等三；二、善、惡等三；三、總收一切，不出有為、無為二種法聚。二位相收，一味性現，故云平等；定中證此，名彼三昧。
鈔：疏智即是體者，智體如日，用如日光。日體雖一，能放千光；智體不殊，能照萬境。又日光無二，所照物殊；智光無差，隨境分照。
疏一、正定等者，謂等取邪定、不定聚故；善、惡等者，等取無記；三、總收為二；四、二位下，融而為一。
疏：二、大心智明，謂後後因、果，皆入初心，略有三義：一、後因初得，故言一切悉入；若修途至在初步，學者祿在其中。二、菩提直心正念真如，真如門內攝一切法。三者、三德開顯，初後圓融，初發心時便成正覺故。
鈔：疏謂後後因、果，皆入初心者，總釋也。六位相望，故成後後；五位為因，妙覺為果。又位位之中亦有因、果，如十地中調柔果等。
疏若修途至於初步者，即肇公不遷論。論云：是以如來功流萬古而常存，道通百劫而彌固，成山假就於始簣，修途託至於初步者，果以功業不可朽故也。彼論意云：物各性住，故無往來。今雖引文，用意少別。此言本出莊子：千里之途在於足下，其猶滔滔之水本於濫觴，合抱之木生自毫末。後由初得，故曰在初。學者祿在其中，意亦同於上。即論語：子張學干祿。子曰：多聞闕疑，慎言其餘，則寡尤；多見闕殆，慎行其餘，則寡悔。言寡尤，行寡悔，祿在其中矣。注曰：干，求也。祿，位也。雖未得祿，得祿之道也。故得祿在後，由學而能得，故居學中。此上一義通諸經論。
疏菩提直心等者，即起信論法性宗中實教之意。然菩提心總有三心，今但直心中攝，以直心正念真如。真如即起信生滅、真如二門之一，故云真如門內。然此二門皆各總攝一切法。唯取真如，謂一切法及後後諸德皆依真如。真如無二，通為諸法之體。今菩提心正念真如，故能攝也。
疏三者、三德開顯，前後圓融者，即別教一乘圓融義也，不同餘義。言三德開者，即發心功德品初發心時得如來一身無量身，則法身開顯；得究竟智慧，得一切智慧光明，則般若開顯；不於諸法少有所得，即以心離妄取，寂、照雙流，故解脫開顯。故此心中無德不攝。因該果海，並在初心。從初發心時便成正覺，即梵行品文。言初後圓融者，以初是即後之初，後是即初之後；以緣起法離初無後，離後無初。故舉初攝後。若約法性融通，一切因、果不離心性，契同心性，無德不收，以一切法隨所依性，皆於初心頓圓滿故。故梵行品云：若諸菩薩能與如是觀行相應，於諸法中不生二解，一切佛法疾得現前。初發心時即得阿耨多羅三藐三菩提，知一切法即心自性，成就慧身，不由他悟。如玄文已明，下當更說。
疏：三、大智智明。法界者，所照之體大也；普光明者，即相大也。智慧光明，徧照法界義故。蘊恆沙性德，故名為藏。妄惑本空，故云清淨。明見稱眼，見性肉眼，即同佛眼。
鈔：疏三、大智智明者，經中清淨眼是總相。此眼何見？見心三大。疏中屬經，唯配二大，略無用大，用即智攝故。從智慧光明，徧照法界義故者，即暗引起信，證普光明為相大義，即起信釋生滅門中所顯義大，雙明體、相之文。論云：復次真如自體相者，一切凡夫、聲聞、緣覺、菩薩、諸佛無有差別，非前際生，非後際滅，畢竟常住。釋曰：上釋體大，今不引之，以法界為體，義易知故。論云：從本已來，性自滿足一切功德，所謂：自體有大智慧光明義故，徧照法界義故，真實識知義故，自性清淨心義故，常、樂、我、淨義故，清涼不變自在義故。釋曰：上之六句，皆是相大。一、本覺智明義，二、本覺顯照諸法義，三、照時無倒義，四、體離惑染義，五、性德圓備義，六、性德無遷義。今不引後四，而引前二有智徧照，證以普光明為相大義。恐人以法界為所照，普光明為能照，故引此文。相大本有，則皆所照，以淨眼智明為能照耳。從蘊恆沙下，釋經藏字具二藏義。蘊恆沙德，即不空藏；妄惑本空，即是空藏。故清淨言，向上屬所觀之藏，向下屬能見之眼，無障蓋故。言見性肉眼，即名佛眼者，即涅槃第六經云：善男子！聲聞之人雖有天眼，故名肉眼；學大乘者雖有肉眼，乃名佛眼。何以故？是大乘經名為佛乘。如此佛乘最上、最勝。諸佛見性故。
疏：四、大願智明，知諸佛法，願為本故。
疏：五、大行智明，無邊果德，此行入故。
疏：六、速疾智明，謂趣入無生，功用不退。無功大力，一行含多，受斯稱也。
鈔：疏無功大力，一行含多者，由八地得無功用，如乘船入海，故云大力速疾。言一行含多者，先以一身起行，至此八地，以無量身起行，一一行中起一切行故。
疏：七、神通智明，三輪幹事，出離不能。
疏：八、大福智明，照福嚴故。
疏：九、大解智明，謂佛勝解力成莊嚴海。
疏：十、佛用智明，普周法界。
了知一切佛力無所畏法智光明。
疏：十一、佛德智明，降魔制外。後三佛境，故但了知。餘可證知，故云得云入。
鈔：疏餘可證知，故云得云入者，智論三十一云：通徹名入。入亦證也。得者，獲之在己也。
爾時大威光菩薩得如是無量智光明已，承佛威力，而說頌言：
疏：第三、以偈讚述，文分二別：先因，後偈。
疏：偈中分三：初、一標益體、用；次、八顯用所見，於中前七見因，後一見果；三、一偈發願思齊，即前品初修治大願也。
諸佛子！時大威光菩薩以見一切功德山須彌勝雲佛，承事，供養，故於如來所，心得悟了。為一切世間顯示如來往昔行海，顯示往昔菩薩行方便，顯示一切佛功德海，顯示普入一切法界清淨智，顯示一切道場中成佛自在力，顯示佛力無畏無差別智，顯示普示現如來身，顯示不可思議佛神變，顯示莊嚴無量清淨佛土，顯示普賢菩薩所有行願；令如須彌山微塵數眾生發菩提心，佛剎微塵數眾生成就如來清淨國土。
疏：第四、傳化眾生，文分為三：初、明自悟；二、為一切下，明轉悟他顯示十法與前自得十一，有同有異，文並可知；三、令如須彌山下，利他之益。
爾時一切功德山須彌勝雲佛為大威光菩薩，而說頌言：
疏：第五、如來讚勵中，偈有十一：初三讚發心得法，大果當成；次四對劣顯勝，進者圓德；次二外加內智，決證無疑；後二舉一例餘，行者即得。
諸佛子！汝等應知彼大莊嚴劫中有恆河沙數小劫，人壽命二小劫。
諸佛子！彼一切功德須彌勝雲佛壽命五十億歲，
疏：第二、遇第二佛，文分為二：先、結前生後，二、正顯佛興。今初，謂將說後佛，故總論劫壽。明多小劫者，欲顯多佛現故。說人壽、佛壽者，由佛壽促，而人壽長，故得威光一生歷事三佛。
彼佛滅度後，有佛出世，名波羅蜜善眼莊嚴王，亦於彼摩尼華枝輪大林中而成正覺。
疏：二、彼佛滅下，正顯佛興，文分為五：一、明滅後佛興，二、覩相獲益，三、讚德勸詣，四、眷屬同歸，五、聞經悟入。今初也。此中佛名，謂智導萬行，皆到彼岸；見性了了，故名善眼；果由因飾，是曰莊嚴。
爾時大威光童子見彼如來成等正覺，現神通力；即得念佛三昧，名無邊海藏門；即得陀羅尼，名大智力法淵；即得大慈，名普隨眾生調伏度脫；即得大悲，名徧覆一切境界雲；即得大喜，名一切佛功德海威力藏；即得大捨，名法性虛空平等清淨；即得般若波羅蜜，名自性離垢法界清淨身；即得神通，名無礙光普隨現；即得辯才，名善入離垢淵；即得智光，名一切佛法清淨藏。如是等十千法門，皆得通達。
疏：二、爾時下，威光覩相獲益中二：先、覩相，即獲益之由也。二、即得下，正獲益也。先列，後結。列有十種：一、念佛三昧者，菩薩之父，故首明之，乃至十地不離念佛。無邊海藏門者，蘊積名藏，深廣稱海。然略有三義：一、由此定中見多佛故，下文云：以佛為境界專念而不捨是人得見佛其量與心等。由念能見，所以稱門。二、一一佛德是無邊海藏，由念能知，所以稱門。云何無邊海？劫海所修，有行願海；成就色身，有相好海；成就智身，有辯才海；建立念處，有名號海；修諸助道，有功德海；安立眾生，有淨剎海。如是諸海，一一無邊，各各出生，蘊積名藏。三、無邊勝德由念佛生，故此一門深廣蘊積。何者？念法性身，則契如理；念功德身，成無邊德；念相好身，證無邊相。障無不滅，德無不生，一言蔽諸，總由念佛。從此通悟，所以稱門。即此一門，說不可盡。二、總持大智，能達深法。三、無緣普應。四、等除熱惱。五、佛深德海，蘊積力用；菩薩緣此，喜徧身、心。六、悲，則心慼；喜，便浮動。深契法性，則曠若虛空；悲、喜兩亡，為平等清淨。七、般若者，覺法實性，離分別也。有可離者，非真離也。知自性離，不復離也；無離之離，即真法界。真法界者，本來清淨；法界清淨即般若清淨，般若清淨，則萬法本淨。萬法淨者，無淨，無不淨，為真淨也。實相般若為萬法之體，觀照冥此，眾德攸依，故云身也。八、通用智俱，故無礙隨現。九、入法之深，離說之垢。十、智照佛法，淨所知障，含藏眾德。二、如是下，結中明歷事增進，故云十千。通達之言，釋前即得。
鈔：疏菩薩之父，故首明之者，即智論文。論云：菩薩以般若波羅蜜為母，般舟三昧為父。般舟即念佛，此翻為佛立三昧，良以念佛即真涉事，與方便同，故得稱父。又念佛成佛，是親種故。言乃至十地不離念佛者，十地之中，皆云：一切所作，不離念佛、念法、念僧等。上辨先明所以；後無邊海藏下，牒釋別名。於中，先牒經略釋；後然略有三下，別示其相。三義中，一、定見多佛，二、佛有多德，此二並就所念名無邊藏；三、無邊勝德下，約能念名藏。於中三：初總明；次、何者下，徵釋，略舉三身；後障無不滅下，結歎。故賢護經中廣列諸德，以徵其因。佛答：皆從念佛而生。一言蔽諸者，即論語：子曰：詩三百，一言以蔽之，曰思無邪。謂歸於正也。念一佛號，亦名一言；直取一言，只一佛字，故自四祖禪要唯稱佛言耳。
疏七、般若者，覺法實性，離分別也者，此總釋一門，亦當別釋自性離垢之言，即大般若。曼殊室利分中慈氏菩薩云：若諸菩薩聞是甚深般若，心不沈沒，已近無上正等菩提。何以故？是諸菩薩現覺法性，離一切分別，如大菩提故。今此般若，亦覺法自性，名自性離。離字兩向：向上屬自性離；向下屬離垢，即離分別之垢也。從有可離下，別釋經文，成上總釋。有可離者，非真離也，反釋初句，成上性離。知自性離，不復離也者，順釋初句，成上離分別言。不知性離，謂有可離，即是分別；今知性離，知相即寂，故無分別。從無離之離，即真法界者，即躡上釋下法界言也。正同起信：所言覺者，謂心體離念。離念相者，等虛空界，無所不徧。法界一相，即是如來平等法身。法身即真法界。本來清淨者，躡上法界，釋清淨言。既自性離是真法界，則本自淨，非觀令淨，非去垢淨，是故經云法界清淨。彼法界清淨即般若清淨者，即以上義成此般若，得清淨名。此有二意：一、由體清淨，方成般若，故此般若受法界清淨之名。二者、性無二故。故大般若。難信解分云：復次善現！般若波羅蜜多清淨，故色清淨；色清淨故，一切智智清淨。何以故？若般若波羅蜜多清淨，若色清淨，若一切智智清淨，無二，無二分，無別，無斷故。名無二性。從般若清淨，則萬法本淨者，亦有二義：一、以般若照一切法，知本淨故；二者、亦是性無二故。義同上引。般若清淨，則色清淨，徧歷諸法，略舉八十餘科。謂：五蘊、十二入、十八界、四諦、十二緣、六波羅蜜，乃至菩提、涅槃，皆如色說，故萬法本淨。從萬法淨者，則無淨，無不淨者，拂其淨相。夫言淨者，顯法本無生，性寂諸相，故名為淨。豈待蕩蕩無物，方稱淨耶？非但事無，非為真淨；見真本淨，事為非淨，亦是相待。能、所未忘，安得稱淨？故真善知識令看淨門，云性本清淨，淨無淨相，方見我心。即斯義矣。故淨名云：垢、淨為二，見垢實性，則無淨相；離於見相，是為入不二法門也。下經云：若有見正覺解脫離諸漏不著一切世彼非證道眼若有知如來體相無所有修習得明了是人疾作佛。
疏實相般若下，釋經身字。身有三義，謂：體、依、聚義。今實相般若則法身之體；觀照般若同報身之依；化身名聚，淺故不說。則眷屬般若亦得名身，同聚義故。
爾時大威光童子承佛威力，為諸眷屬，而說頌言：
疏：第三、爾時下，讚德勸詣，文分為二：初說偈，後偈益。偈中分三：初、一偈歎希慶遇；二、有七偈歎佛勝德，於中三：初三身業，次三語業，後一意業；三、有二偈勸眾同歸。
諸佛子！大威光童子說此頌時，以佛神力，其聲無礙，一切世界，皆悉得聞，無量眾生發菩提心。
疏：後諸佛子下，偈益，可知。
時大威光王子與其父母，并諸眷屬及無量百千億那由他眾生，前後圍繞，寶蓋如雲，徧覆虛空，共詣波羅蜜善眼莊嚴王如來所。
疏：第四、時大威光下，眷屬同歸。
其佛為說法界體性清淨莊嚴修多羅，世界海微塵等修多羅而為眷屬。
疏：第五、其佛下，聞經悟入，文分為三：初、佛為說經，二、當機獲益，三、如來讚述。今初，主經。法界體性，大方廣也。清淨，佛也。莊嚴，即華嚴也。有多眷屬者，顯此教圓。
彼諸大眾聞此經已，得清淨智，名入一切淨方便；得於地，名離垢光明；得波羅蜜輪，名示現一切世間愛樂莊嚴；得增廣行輪，名普入一切剎土無邊光明清淨見；得趣向行輪，名離垢福德雲光明幢；得隨入證輪，名一切法海廣大光明；得轉深發趣行，名大智莊嚴；得灌頂智慧海，名無功用修極妙見；得顯了大光明，名如來功德海相光影徧照；得出生願力清淨智，名無量願力信解藏。
疏：二、彼諸下，當機獲益，亦有十益。既云大眾，或一人得一，或二、三、四，或具十者。威光先證，故略不標。大眾之言亦已含矣。故下佛讚。然此十事略為二釋：一者、如次配於十地、十度，或取地義，或取度義。一者、達一切法本來清淨，名清淨智；不取淨相，是名方便。即初地入證之智也。二則、二地離破戒垢，是所除障；照諸善品，即戒光明。三、即忍度，忍為上嚴一切愛樂。四、無剎不入，無法不照，無見不淨，是為精進。增廣眾行，約地義釋，以諸道品燒無盡惑，成無邊光。五、趣向諸行，能入俗也。禪度增故，性能離垢；涉俗化物，成福德雲；不迷實理，為光明幢。六、般若現前，名隨入證；照深緣起，名法海光。七、功用已遠，將入無功，為深發趣；權、實無礙，為大莊嚴。八、見法實性，無功而修，為極妙見。由此智慧復得灌頂，故仁王經云後之三地同遣無明。同無功用，故非灌頂地，是灌頂智。九、顯了藥病，是功德海相；辯才徧應，若月影流光。十、智圓離障，方於佛願而生信解，故曰出生。二者、此上十門隨一一事以立其名，未必全將配於地位，或通配諸位，或復不次，以人無量，隨證不同。普賢巧說，故文含多義。
鈔：疏故仁王經云後之三地等者，即教化品中第八名等觀菩薩偈云等觀菩薩二禪王變化法身無量光等、九地云慧光開士三禪王、十地云灌頂菩薩四禪王。後都頌上三地云：等慧灌頂三品士除前餘習無明緣無明習相故煩惱二諦理窮一切盡。釋曰：既總牒三地除無明習，是故疏云同遣無明。言非灌頂地，下義釋彼經。灌頂地者，自當第十，故云非灌頂地。然十地亦用盡無明習、無功用智，而得灌頂，故云是灌頂智也。
時彼佛為大威光菩薩，而說頌言：
疏：第三、時彼下，如來述讚。十頌分二：前六讚其已具勝德，當成極果，皆前半已獲，後半當證；獨第四偈，三句是因。
疏：後四偈行齊佛因，當如佛證，皆三句舉佛行，後一句齊佛德。然此中述讚，望前遇光得益，及向大眾所得，多有相同。義必述上，可以意消息之。
諸佛子！波羅蜜善眼莊嚴王如來入涅槃已，喜見善慧王尋亦去世，大威光童子受轉輪王位。
疏：遇第三佛，文分為六：一、如來出時，前佛滅後等時也。
彼摩尼華枝輪大林中，第三如來出現於世，名最勝功德海。
疏：二、彼摩尼下，正明現世。立斯號者，功德海滿，無加過也。
時大威光轉輪聖王見彼如來成佛之相，與其眷屬及四兵眾、城邑、聚落一切人民，并持七寶，俱往佛所，以一切香摩尼莊嚴大樓閣奉上於佛。
疏：三、時大威光下，威光往供。
時彼如來於其林中說菩薩普眼光明行修多羅，世界微塵數修多羅而為眷屬。
疏：四、時彼如來下，佛為說經。見普法故，名為普眼；以慧為性，故曰光明。況一眼即十眼，融無障礙；眼外無法，方真普眼。以諸緣發見，即緣名為眼；因沒果中，緣皆號眼。故全色為眼，恆見色而無緣；全眼為色，恆稱見而非我矣。
鈔：疏見普法故，名為普眼者，此釋經名，而有三義：一、約所見稱普。言普法者，一具一切，一一稱性，同時具足等。斯即十眼之內，一眼之能。經云：一切智眼，見普門法界故。二、況一眼即十眼，融無障礙，約能見稱普。如五眼中佛眼，四眼入佛眼，皆名佛眼，如四河入海，無復河名，而具海味。故金剛經云：如來有肉眼不？如是，世尊！如來有肉眼。乃至云：如來有佛眼不？如是，世尊！如來有佛眼。今十眼亦爾，隨一具十，而諸教說唯佛眼具五，餘四則無。今因果之人，皆許一眼即具十眼，不唯後勝具於前劣。若一不具十，則非普眼。言十眼者，離世間品說，謂：一、肉眼，二、天眼，三、慧眼，四、法，五、佛，六、智，七、光明，八、出生死，九、無礙，十、一切智。其融無礙，則有二義：一者、成上，十眼無礙；二者、成下，即能、所無礙。三、眼外無法，方真普眼下，約心、境互收，方稱普眼。此上標也。以諸緣發見下，別釋所以。如大乘法師以九緣發識，眼根名眼，餘不名眼。今則例之。眼根能發識，眼根得名眼；空、明能發識，亦得同名眼。餘六例然。以緣起之法各有有力、無力相成立故。次云因沒果中，緣皆號眼者，九緣不見色，不見不名眼；九緣皆見色，沒果同名眼，以皆全有力故。言全色為眼，恆見色而無緣者，色是所緣之境，眼是能緣之根，今即是眼，故無緣也。言全眼為色，恆稱見而非我者，眼是我能見，今全為色，正見之時即非我也。此即賢首之意。下更有言云：非我離於情想，無緣絕於貪求，收萬像於目前，全十方於眼際。是以緣義無盡，隨見見而不窮；物性叵思，應法法而難準。法普即眼普，義通乃見通。體之自隱隱，照之遂重重，然後窮十方於眼際，鏡空、有而皎明；收萬像以成身，顯事、理而通徹也。
爾時大威光菩薩聞此法已，得三昧，名大福德普光明。得此三昧故，悉能了知一切菩薩、一切眾生過、現、未來福、非福海。
疏：五、爾時下，威光得益。五度皆福，定為最大。寂無不照，名普光明。得此已下，彰其定用。福、非福言，略有二意：一、福即是善，非福是罪；二、福即是相，非福即性，雙了性、相。故經云：福德即非福德性。此即深也。了一切者，廣也。故有海言。遇於初佛但得十者，自力未勝故。次佛十千者，道轉深故。今唯一者，道已滿故。
鈔：疏五度皆福，定為最大者，然六波羅蜜攝成二嚴，總有兩意：一、前五為福，後一為智；二者、前三唯福，後一唯智，進、定通二。成前為福，成後屬智。今以經中云得三昧，名大福德，故用前門。
疏福即是善，非福是罪者，即百論。捨罪福品意。故論引金剛：福尚應捨，何況非福？以善捨惡，以無相智捨福，則善、惡兩忘。今云了者，一、了其相，二、了體空，三、了無礙。二、福即是相下，即以世諦說福，第一義中福亦不存。故引金剛如來說福德相，隨俗說也；即非福德相，當體空寂也；是名福德相，結正義也。若福即非福，方名真福；若以福為福，非真福也。有人以第三句亦約俗諦，非得經意。
時彼佛為大威光菩薩，而說頌言：
疏：第六、時彼佛下，如來記別。十一偈分四：初、四顯具菩提心，謂：初有願；次偈有悲；四有智光；三兼精進，通策三心。故菩提心圓，當成妙智。次、四上入佛境。三、有一偈示其果相，得同諸佛。四、有二偈讚其現能利他，住普賢行。
諸佛子！彼摩尼華枝輪大林中復有佛出，號名稱普聞蓮華眼幢。是時大威光於此命終，生須彌山上寂靜寶宮天城中為大天王，名離垢福德幢，共諸天眾俱詣佛所，雨寶華雲以為供養。時彼如來為說廣大方便普門徧照修多羅，世界海微塵數修多羅而為眷屬。時天王眾聞此經已，得三昧，名普門歡喜藏；以三昧力能入一切法實相海；獲是益已，從道場出，還歸本處。
疏：遇第四佛，文分為四：一、佛出人中，二、天王就供，三、如來說法，四、得益還歸。今初，約相，目類青蓮；約德，心無所染。相德高顯，名稱外彰，摧邪眾歸，故曰幢也。二、是時下，天王就供中二：先明菩薩行進，報處天宮，此城即是品初所列之一；後知佛可歸，持華往供。三、時彼下，如來說經。方便之言略有三種：一、無實權施，曲巧方便也；二、理本無言，假言而言，大方便也；三、權、實無滯，亦大方便。事、理皆照，方曰普門。四、時天王下，得益還歸中，聞上普門，正受安住；法喜無盡，故名曰藏。由此證達諸實相海。此劫之中十須彌塵數如來，今但云四。又無結會古、今現證得益等者，經來未盡故也。若結會者，應云：爾時威光菩薩者，毗盧遮那是等。所信因果會竟。
鈔：疏一、無實權施者，如說臨門三車，即是權教三乘。本無三乘，說有三乘，虛指三車，出門不獲，是也。二、理本無言者，亦法華云諸法寂滅相不可以言宣以方便力故為五比丘說是也。三、權、實無滯者，即涉有未始迷空，觀空不遺於事，即如來方便知見波羅蜜，皆已具足。毗盧遮那品竟。
疏：如來名號品第七從此第十二經盡第十三經菩薩問明品。：將釋此品，五門分別：初、來意者，先明分來。前既舉果令生信樂，今明能生因、果、信、解，故次來也。二、會來者，生解之中信為其首故。又前舉所信之境，今明能信之行，故次來也。三、品來者，前品舉因顯果，成所信之境；今舉果辨因，彰能信之行。果中三業，身為其總，故先來也。又遠答前名號海問故。
鈔：如來名號品第七會：疏二、會來意者，於中有二：一、對後辨來，以一分六會，今是初故；二、又前舉下，對前辨來。疏又遠答名號海問者，自是十海為總意耳。
疏：二、釋名亦三：初、分名，修因契果生解分，謂修五位之圓因，成十身之滿果，令諸菩薩解此相故，即生修因契果之解。依主釋也。二、會名，約處，名普光明殿會，然有三釋：一、以殿是寶成，光普照故；二、佛於其中放普光故；三、佛於殿中說普法門，慧光照世，故立其名。依前一義，即依主釋；後二有財。約法，則名信行之會。三、品名，如來現相品已釋。召體曰名，表德為號。名別，號通；一切諸佛通具十號，名釋迦等，則不同故。如來即十之一，品中正說。隨機就德，以立別名；既表德之名，則亦名亦號。如來之名、號，依主釋也。
鈔：疏佛於殿中說普法者，就此普法，自有四義：一、境、智合說，真、俗雙照曰普，妙智照達名光；二、單約境說，體周曰普，用徹為光；三、唯約智說，準境，可知；四、約融攝說，若事若理，皆無障礙，一塵、一行猶如帝網曰普，圓明顯煥為光。餘如十玄。
疏表德為號，亦有釋云：表德為字，響頒人天曰號。今以即字是號，猶如十號，皆約德故。言名別，號通者，總相說耳。品中正說下，揀定通、局，可知。
疏：三、宗趣亦三：初、分宗，謂以修生修顯因果為宗，令諸菩薩修行契入為趣。二、會宗者，若就總望，信、解、行、德攝位為宗，通成佛果為趣，信能必到如來地故。近望唯信為宗，成位為趣。若依長科十分之宗，此下三品以為一分，即果用應機，周徧法界，以為其宗，依此起信為趣，故此亦名正報因果，亦是所信。信何法門？信佛身、名等於眾生，則知我名如佛名也。信佛法門隨宜而立，知我妄念苦集亦全法門；信佛意業光明徧照，則知自心無不知覺。故先古諸德亦將上三品舉果分收。三、品宗者，顯佛名號周徧為宗，隨機調化、利益為趣；或上二皆宗，生信為趣。
鈔：疏修生修顯因果為宗者，修生，約差別因果；修顯，約平等因果故。疏二、會宗下，疏文有二：先、約四分科經以明宗趣，二、約別科辨宗。今初，又二：初、若就總望等者，亦名為遠望。為成佛果故為遠，具解、行、德故為總。解即問明，行即淨行，德即賢首。二、近望者，唯望十住故為近；亦合名別，將前攝位為總故。攝位者，十信滿心，頓攝諸位。今此唯成十住故。仁王不開十信，攝在十住。信為能成，住為所成故。
疏若依長科下，第二，約別科辨宗，略有三義：一、隨品長分科，總為十段；今當第四，前後攝疊故。二、故此亦名正報因果者，即前後鉤鎖科，亦當第二，毗盧遮那是因，此三品為果故。三、亦是所信者，賢首向前亦將此三屬所信因果中正報果故。如下疏指，亦屬四分之中第一分故。而言亦者，有二意：一、對今科，屬第二分故；二、對隨其本會科，名能信成德會。今為所信，故云亦也。
疏：第四、問答。問：五周因果差別、平等不同，何以分名合之為一？答：通生差別、平等解故，離於修生，說何修顯故。問：前會舉果，本為生信，今何重舉名號等三？答：凡約境生信，有其二義：一、標舉境法，明有所在；二、攝以就心，令成信行。前會約初義，此會約後義。又前會果廣因略，故名舉果；此會因廣果略，故總攝為因。先依，後正，文影略耳。若約鉤鎖者，自屬正報果，故不同第七會說所成果。此中自辨信所依故。
問：何不入定？以未入位性不定故。若爾，十定豈散善耶？然說法之儀通有四句：一、定後說，如諸會；二、說後定，如無量義經等；三、定中說，如第九會，無出言故；四、不入說，如此信中及第七會。諸文非一。第九表證，唯證能說。一得永常，不礙起用故。第七為表常在定故。又入為受加，彼不須加，故不須入。說後入者，說在行故，將起後故。是知動寂唯物，聖無常規。故下文中辨十信之用。一方入正定，餘方起出說，自在無礙也。餘會摩頂後說，此會說後摩頂。是知此經體勢縱橫，不可定準。
鈔：疏問：前會舉果下，此通繁重難。先問，後答。答中二：先約義通，為意別故，所以重舉，可知；後又前會果廣下，約文以答，以少從多故。前會果多，名舉果分；此下因廣，分名修因。雖舉此會，正酬向來約分名難，故云因廣。然取當會因果，皆各三品。因果似齊，而因文亦廣。疏若約鉤鎖者，此當第三依起因果，是所依果故。不同第七說所成者，所成自屬第四差別因果故。
疏以未入位性不定故下，答此上問，文有五段：一者、正答，猶如輕毛，未能得入正定聚故；二、若爾下，躡迹生難；三、然說法下，以義釋通；四、第九會下，出四所以；五、是知下，結其深玄。二、說後定，如無量義經者，即法華中經云為諸菩薩說大乘經，名無量義，教菩薩法，佛所護念。說是經已，結跏趺坐，入於無量義處三昧，身心不動是也。若出其意，無量義者，是出生義。故彼經云：無量者，從一法生；其一法者，所謂無相。法華即是收入之義。故彼經云：究竟至於一切智地，世尊法久後要當說真實。今欲收入，先辨出生。若知三乘萬化從實相生，究竟還歸一實相故。欲為法華序，故說無量義，便入此定。
疏第九表證，唯證能說者，即第四出四句所以。其第一定後說，諸會廣說，故不釋之，但解後三：初、解第三。二、第七為表下，解第四。第四有二會不入定：第二不入，前已解竟；唯解第七。三、說後入下，通第二義。入即修行。上引無量義經，乃是別意；而有等言，等取此經通意。通諸經意，今顯通意耳。疏是知下，第五、結其深玄。故下文中下，示十信相。既所說信，定、散自在，明知能說，入、出難思。餘會摩頂下，更示異門，令無局執。
疏：第五、釋文。若隨義約品科，十分之中，此下三品當果用應機普周分；若約隨法就會科，十分之中，此一會當第二能信成德會。今就四番問、答科，從此終第七會，即當第二修因契果生解分。若順諸會，應直分問、答。今為順文，一會分三：第一、序分，第二、請分，第三、說分。今先序分，具如經初。但加普光，以為小異。略分為三：初、標主、時、處；
鈔：疏若順諸會，應直分問、答者，以六會共答此中問故。第一、序分唯屬此會，為加序分，名為順文。
始成正覺。
疏：二、始成下，別顯三事；三、與十佛下，輔翼圓滿。二中分三：初、別顯說時。
疏：二、於普光下，別顯說處。處在菩提場東南可三里許，熙連河曲。彼河之龍為佛造此。今舉總攝別，前標國名；以本收末，上舉場稱。故下不動覺樹，而徧十方。
鈔：疏處在菩提下，西域記說。賢首亦云：相傳說云：以龍見如來初成正覺，樹下露坐，故為佛造。若西域記說：菩提樹南門外有大龍池，帝釋獻方石在此池中。池東林內有目真鄰陀龍王池，其水清黑，其味甘美。龍池西岸有小精舍，中作佛像。往昔如來初成正覺，於此宴坐，入定七日。時此龍王警衛如來，即以其身繞佛七匝，化出多頭，俯垂為蓋。故池東岸有其室焉。釋曰：若取龍造，正當於此。雖不言造堂，龍既警衛，不妨後造。當向即東南。
又云：菩提樹東有精舍，高六百七十尺，下基面闊二十餘步，疊以青塼，塗以石灰，層龕之中皆有金像；四壁之間鏤作奇製，或連珠相，或天像焉。上置金銅阿摩勒迦果寶瓶。東面接為重閣。簷宇特起三層。榱柱、棟梁、戶扉、窗牖，金、銀雕鏤以飾之，珠、玉廁錯以填之。奧室邃宇，洞戶三重。外門左右，各有龕室；左則觀自在菩薩像，右則慈氏菩薩像。白銀鑄成，高十餘尺。精舍故地，昔無憂王建小精舍，後有婆羅門建大精舍，即雪山見大自在天，天令置也。釋曰：此義亦當。若取普光堂義，卻當樹西。
西域記云：菩提樹西不遠大精舍中有鍮石佛像，飾以奇珍，東面而立。前有青石，奇紋異彩，是昔如來初成正覺，梵王建七寶堂，帝釋建七寶座。佛於其上七日思惟，放異光明，照菩提樹。去聖逾遠，寶變為石。釋曰：此為普光法堂定矣。但從古傳云是東耳。若東西二、三里，即是盲龍之室，非是龍造。去聖時遙，傳記訛異。故且略出三處，冀更審之。
妙悟皆滿，二行永絕，達無相法，住於佛住，得佛平等，到無障處，不可轉法，所行無礙，立不思議，普見三世，
疏：三、妙悟下，別顯主德，亦即示成正覺之相也。準第八會初及深密經等，皆說佛有二十一種功德。升兜率品當廣明之。今文有初十句，亦略釋耳。十句之中初總，餘別。總中妙悟皆滿者，妙悟，晉經名善覺，論經名正覺，良以梵音云蘇，含於妙善及正等故，譯者隨取。悟即覺也。雙照真、俗，故稱妙悟。備下諸句異於因人，故復稱滿。別中，一、二行永絕者，煩惱、所知、生死、涅槃，皆名二行；俱不現前，名為永絕。二、達無相法者，清淨真如名無相法。達者，了也。三、如來常住大悲，任運利樂。又常安止聖、天、梵住，故云住於佛住。四、所證、能證及以化用，皆等諸佛。五、具能治道，解脫障故。六、所說教法，外道不能轉故。七、行諸世間，違、順魔怨不能礙故。八、安立教法，超言、念故。九、於三世境，若事若理，了達記別，無錯謬故。具此九別，成初總句。同、異、成、壞，準思，可知。
鈔：疏雙照真、俗，故稱為悟者，準下，無著不釋總句；具下諸別，以成總句。親光則更別釋總句。今依親光，別釋總句妙悟；取無著意，將別釋滿。
疏煩惱、所知、生死、涅槃，皆稱二行者，準無著，名於所知一向無障轉功德；但離所知，二乘之人於極遠時、處不能知見。有知、不知，故名二行。今無不知，故云永絕。若親光云：凡夫、二乘現行二障，世尊無故。凡夫現行生死，起諸雜染，即煩惱障；二乘現行涅槃，棄利樂事。世尊無彼二事，故云永絕。今具含二釋，故雙牒之。下諸功德，皆是下文廣釋中意。如或未曉，但尋兜率會疏及論文，居然易了。
疏聖、天、梵住者，即智論第三云：聖謂三乘聖人，天謂六欲天，梵即色、無色。復次三三昧是名聖住，布施、持戒、善心三事名天住，四無量是梵住。釋曰：此雖二文，義乃是一。前舉果住，後出因住；或為四住，謂加佛住，如來常住首楞嚴諸三昧故。雖徧住四住，智海已滿，大悲深故，特言大悲。大悲即梵住所攝。
與十佛剎微塵數諸菩薩俱，莫不皆是一生補處，悉從他方而共來集；普善觀察諸眾生界、法界、世界、涅槃界、諸業果報、心行次第、一切文義、世、出世間、有為、無為、過、現、未來。
疏：第三、輔翼圓滿，文分二別：一、標數揀定，二、歎其勝德。前中菩薩揀非凡、小，補處明非下位。他方而來，非舊眾也。言一生者，釋有二義：一、約化相，謂如彌勒。此復有三：一、人中一生，二、天上一生，三、下降一生。正取天中。二、約實報，一生謂於四種變易生死中唯有末後一種，名無有生死，一位所繫。此文多約化相耳。二、普善下，歎德。德雖無量，略歎一普。善觀察者，能觀智也。普有二義：一、普眾同有此德，二、普觀十境。善有三義：一、善知相，二、善知無相，三、善知此二無礙。眾生界下，明其所觀，皆具上三義。十中初是總句，所化眾生。次此生何來。由迷法界，起於世界。我當令彼住涅槃界，淨諸業果，故須識心行之病、文義之藥；令厭世間，欣出世間。不盡有為，不住無為。上辨橫觀十法。今豎達三世，觀涅槃，知已、現、當證；觀諸業，已、現、當造；果報，已、現、當受；心行，已、現、當發。餘可類知。亦以六相融之。
鈔：疏四種變易生死者，第一、疏鈔已引攝論、無上依經。今更依佛性論第二，略示其相：一、方便生死，謂生死緣，即無明住地惑，能生新無漏業，譬如界內無明生行。以惑生智，非同類故，名為方便。二、因緣生死，謂生死因，即上無明所生無漏有分別業，譬如無明所生行業。但感同類，故名因緣。三、有有生死，即由前因緣感得變易異熟有果，如三界內以有漏業感六趣身。言有有者，未來生有，更有一生故，如上流般阿那含，第二生般涅槃故。亦云有此有果，故名有有。四、無有生死，即改變易脫，譬如生為緣，有老、死等過患。一期報謝，更無有有，故名無有。故今疏云唯有第四無有生死。一生者，此生之後便成佛故，如那含人當涅槃故。
時諸菩薩作是思惟；
疏：第二、時諸菩薩下，請分中二：先舉人標念；
若世尊見愍我等，願隨所樂，開示佛剎、佛住、佛剎莊嚴、佛法性、佛剎清淨、佛所說法、佛剎體性、佛威德、佛剎成就、佛大菩提！
疏：後若世尊下，正顯問端。然句雖五十，問但四十，以第二十句是說意故。此四十問望第一會，有同有異：後二十句全同，前二十句大同小異。又復前後不同。初十句即前第三十海。前會即總說所觀深廣，此則別說如來依正。以前會中為總故，此會別顯信所依故，故前會皆致海言，此中但云剎等。第二十句，前名菩薩十海，此列住等行位。前通諸會，總顯圓融，行布因故；此約當分，欲顯差別因之相故。後二十句雖則全同，前總，此別。又前即所信，今辨所成，欲顯所信、所成，體無異故。文句全同。
若唯約義，亦可分三，謂：初十句問佛德應機，無方大用，辨因所依果；次十句問菩薩行位，即果所成因；後二十句佛果勝德，顯因所成果。是則以佛為緣而起於因，還以此因而成於果，是此分之大意也。故論云：多聞熏習，無不從此法身流，無不還證此法身，即其義也。
今取文義俱便，大分為二：初十句直爾疑問；後三十句引例請問，義不異前。然所依、所成，文應互有，但是影略，不欲繁辭，故初會直爾興問，即此中引例。此中引例即彼直問。又前但明一重所信，故合三十句果。
今為分二段，故間之以因。今初十句：先總顯請意；後開示下，別列所疑。十句依、正間問者，正報應機必依剎故，亦表依、正無障礙故。五句依者，一、剎類，二、莊嚴，三、清淨，四、體性，五、成就。上五即前二海，廣如四、五二品。其佛住等五句即正報大用：一、佛身徧住諸剎，佛心常住大悲；二、所具功德及所證法性；三、隨機說法；四、作用威光；五、修行得證，現成菩提。然此五即前會七海：一即佛海，二即解脫海，三即演說海，四即變化海，五即名號，及壽量海、波羅蜜海。其眾生海但是所化，故略不舉，含諸海中。此之十句下有言說及現相答，至下當知。
鈔：疏後若世尊下，正顯問端，疏文有二：先對前辨異；後若唯約義下，科判經文。於中初、總科有三：初、就義為三，以所問法有三類故；二、是則以佛下，辨三段次第；今取文義俱便下，後、分二釋文。兩段皆結，故是文便；直問、引例表人異道同，故是義便。疏一、剎類者，即形狀長、短等。言即前二海，廣如四、五二品者，第四成就品答世界安立海，第五華藏世界品答世界海故。
如十方一切世界諸佛。世尊為成就一切菩薩故，令如來種性不斷故，救護一切眾生故，令諸眾生永離一切煩惱故，了知一切諸行故，演說一切諸法故，淨除一切雜染故，永斷一切疑網故，拔除一切希望故，滅壞一切愛著處故，
疏：第二、如十方下，引例請問，文分為三：初十句標彼說意，明其有悲；後三十句舉彼所說，顯其有智；末後一句結以正請。彼佛既爾，此亦宜然。初中初句總，謂令諸菩薩行願成就故。餘九為別：一、上繼佛種；二、云何繼，以救眾生故；三、云何救，令離惑故；四、如何救，知彼根行故；五、以何救，說法藥故；六、成何益：一、除集諦染，二、決道諦疑，三、拔苦希望，四、證滅愛處故。
鈔：疏初句總下，釋此十句，總有三勢，皆有總、別。第一、行願俱起釋，初總，餘別。別中展轉相釋，文勢可知。
疏：又成菩薩行，具悲、智也。具此悲、智，何所為耶？令佛種不斷。佛種不斷，有何相耶？謂成三德：救護眾生，成就恩德；永斷煩惱，成於斷德；了知諸行，成於智德。諸行有三：一者、心行，二、所行行，三、所了行。謂一切行無常無相，即所了也。云何救護？演說諸法。云何永斷？淨諸雜染。永斷煩惱，種、現雙亡。除諸雜染，謂唯現惑。云何成智？謂永斷疑網。智成何益？斷諸希望。惑除何益？滅諸愛著。一切著者，著有、著空、著行、著果。不著諸法，正智現前，悲救眾生，佛種不斷，是菩薩之要也，諸佛之本意也。所陳諸問，一一皆有斯益。
鈔：疏又成菩薩，具悲、智也下，第二、悲、智雙流釋。於中三：初一、總句，菩薩即悲、智也；二、具此悲、智下，一句明雙流所為；三、佛種不斷，有何相耶下，八句皆釋不斷之相。於中四：初、三正釋不斷，謂成就三德是不斷相；二、云何救護下，覆成上義，如次三句；三、智成何益下，顯三德益。經但二句，含於三義：初明智德益；後惑除何益下，以滅愛著處句雙成二益。若著諸法，正智不生；若著於空，不能悲救。今空、有無滯，故能滅惑。成智起悲，不斷佛種。四、所陳下，結屬本意。
疏：又釋一切菩薩是所成就。云何成就？不斷佛種，即自成就；救護眾生，成就於他。云何救護？謂離二障。永斷煩惱，無煩惱障；了知一切，無所知障。以何方便能斷二障？謂說諸法。此煩惱障，其相云何？謂愛與見。除諸雜染，絕愛煩惱；永斷疑網，絕見煩惱。此所知障，其相云何？謂於境不了，有所希望。法執未忘，一切生著。今相無不了，何所希望？達法性空，當何所著？二障既寂，二智現前，成菩提、涅槃。謂不斷佛種，則菩薩成就矣。
鈔：疏又釋一切菩薩下，第三、約二利齊運釋。於中初句總，餘句別。別中，疏皆假徵起，以經為答。於中，初、二雙明二利；二、云何救護下，別釋利他。經有六句，疏文分四：初、二正離二障；二、以何方便下，一句出離障因；三、此煩惱下，三句出二障之相；四、二障既寂下，從後倒收，結歸總句。二障既寂通後七句，即二障除，能成二智：除煩惱障，根本智現；除所知障，後得智現。即此二智亦為能寂；菩提、涅槃，即是所成。煩惱障斷，成於涅槃；所知障斷，成於菩提。此結利他意。則不斷佛種，結歸自利。菩薩成矣，結歸總句。
說諸菩薩十住、十行、十迴向、十藏、十地、十願、十定、十通、十頂疏：第二、說諸菩薩下，舉彼所說，文分為二：初十句問因，後二十句問果。今初，文有九句。昔云：欠第九十忍一句。又以十信自不成位，是住方便，攝在住中，故不別問。故仁王經。教化品云：伏忍聖胎三十人十信十止十堅心，故信、住不分也。有義云：有四義故，信不入位：一、進退不定故；二、雜修十心，無定階降故，三、未隨法界修廣大行故，四、未得法身，顯佛種性故。由斯不開十信，則成此會及第三會俱答十住問也。十行第四會答，十迴向第五會答。十藏第四會中答。以藏有二義：一、收攝義，謂收攝諸行以用迴向，故答在迴向之前；二、出生義，以出生地上證智，故問居迴向之後。十地第六會答，十願初地中答，十定、十通第七會答。各有自品。
鈔：疏今初，文有九句下，疏文分二：先通釋九句，後別解頂問。前中一向敘昔。於中有五：一、正立脫忍。二、又以十信下，出其所以。若不開十信，則不合問信。下有忍品，故知脫忍。三、故仁王下，引教證成。四、有義云下，以理證成。五、由斯下，結成配屬，可知。
疏：十頂一種，答文不顯，古有多釋。一云：準梵網經說十忍後有心地法門，即此十頂，理亦可通。但彼經說處乃有十，初無菩提場會，但云方坐千光王座及妙光堂，說十世界海。其二、三、四與此三、四、五會處、法全同。他化十地次第亦同，而化樂天說十禪定，初禪說十金剛心，二禪說十願，三禪說十忍，四禪摩醯首羅宮說我本源蓮華藏世界盧舍那佛所說心地法門。不云重會普光及祇園重閣。次第又別，難可會通。又此中問因，後更有果問，故彼佛心地即後如來地等，非十頂也。
鈔：疏十頂一種下，二、別明頂問。於中二：先敘昔，後申今。前中有三說：一、依梵網經，疏文有三：初、正敘昔；二、理亦可通者，以理縱成；三、但彼經下，以文奪破。言二、三、四與此三、四、五會處、法全同者，此是第三會在忉利，四在夜摩，五在兜率；彼第二即在忉利，故彼說十世界海竟，即云次於忉利天宮說十住法，次至夜摩說十行法，次至兜率天宮說十迴向。斯則處、法全同，次第不同。彼二此三，彼三此四，彼四此五，以前加菩提場故。
言他化十地次第亦同者，亦是第六在他化自在天說十地故。由彼不越第五化樂天故，說地亦第六故。彼文云：次至化樂天宮說十禪定，次至他化自在天宮說十地法，次至初禪說十金剛心，次至二禪宣說十願，次至三禪說十忍法，次至第四禪摩醯首羅宮說我本原蓮華藏世界盧舍那佛所說心地法門。故總收之，四例不同：一、菩提、普光二會不分，則開、合不同。二、則次第不同。三、即有、無不同。此經四禪無說，彼皆有說。此有重會，彼無重會。四、彼經一處說一法門，此則四、六兼二，七兼於三。以斯四義，故難會通。從又此中問下，縱成以破。設汝欲將心地法門例同此者，此中說果，應為心地，何得用頂？上一師義竟。
疏：有云：僧祇品答，以準瓔珞，等覺別有頂位，以因位窮終。今僧祇中說十大數，數中之極，故云十頂。彼問雖十，答有多數。對上定、通，亦非其類，故不可也。
鈔：疏有云：僧祇下，第二師義。於中二：先、敘昔；二、彼問雖十下，破，可知。
疏：有云：壽量品答，彼中十重佛土，皆上為下頂，極至賢首佛剎，名為十頂。又佛名第二名此十二世界為上首故。但舉此初，後十一即顯過百萬阿僧祇世界壽量之數。此為標首，首即頂故。然復彼無別問，似有少理。但標此十界，將為問端，對十地等甚不相例。
鈔：疏有云：壽量品答，第三師義。於中二：先立，後破。前中四：一、正立。二、又佛名下，引證。三、但舉此初下，彼師遮難。恐有難云：今經百萬阿僧祇重，何以證成十界之義？故為此通。疏四、此為標首下，釋成頂義。疏然復下，第二難破。於中，先縱立；後但標此下，奪破。
疏：今謂新、舊梵本俱無忍問，答中即有，故知彼忍即此頂也。言十頂者，因位終極。十定、十通，皆等覺位。十忍居後，又得頂名。問中約位終極，故名為頂。答據法門忍受，以智印定，故云忍也。非位終極，不具十忍；非有十忍，不極因位。二文更顯。故十忍品末云：通達此忍門成就無礙智超過一切眾轉於無上輪等。既言超過，即是頂義。亦猶四善根中忍、頂法門，義相類故。不爾，忍無別問，空答何為？設欲成十，應脫十信。十信雖未成位，亦隨法界修廣大行，德用殊勝。別一會答，應有問故。若將十忍已下四品共答頂問，於理無失，俱是等覺之終極故。
鈔：疏今謂新、舊下，申今正義。於中二：先以十忍答頂，後通以四品答頂。前中七：一、正將十忍答頂問。二、言十頂者下，會釋二名。三、故十忍下，引文為證。四、亦猶下，引例成立。五、不爾下，反以釋成。六、設欲下，釋無十難。難云：若開頂問，十句即圓；若以忍答頂，句則唯九。故今答云：脫於十信，十句成矣。七、十信雖未成下，會通上難。難云：我先用二義，不開十信一、文證，二、理證；今欲開信，雙乖文、理。故今通之，乃有數意：一、對前立理。前明闕於四義，不立信位；今明不必成位，四義無遺。二、德用殊勝下，上以文證，今亦文答。上引但明信位不開，今明何必要開，而不妨有問。何者？十願、十藏非是別位，得為問端。信不成位，何妨有問？又藏、願等寄他會答。尚有別問，十信法門別一會答。解、行德能，三品宏深，豈合無問？
疏若將下，第二、會通，以四品答於頂問。以信、住、行等，皆有多品，總將四品共答頂問，於理無違。若爾，古以僧祇、壽量而答頂問，應不乖理。彼以局取，又不收忍；今總收四，與昔全乖。頂乃通名，忍等別稱，故不同也。此解最妙，亦能旁通一難。難云：引四善根，忍、頂不同，今何將忍以酬頂問？今為總釋，則以等覺因位之極通稱為頂，不全同四，故上引云義相類故。
及說如來地、如來境界、如來神力、如來所行、如來力、如來無畏、如來三昧、如來神通、如來自在、如來無礙、如來眼、如來耳、如來鼻、如來舌、如來身、如來意、如來辯才、如來智慧、如來最勝，
疏：第二、二十句問所成果，全同初會。於中亦初十句明內德成滿，
後十句體相顯著。初中如來神力，前會名佛加持，即神力加持故。神通約外用無壅，神力約內有幹能。離世間品各有十事，其相自別。言無礙者，謂如來所作無能障礙也。上文名無能攝取等，義皆同也。後十中辯才是語業，智慧是意業，最勝是身業。準前會中，唯欠佛光明之一句，餘如前釋。其所答文亦如前引出現、不思議、相海品說。但前總會，故引此文；所引之文正答今問，說者宜重引之。
願佛。世尊亦為我說！
疏：三、願佛下，結請。請同彼說，故致亦言。請分竟。
爾時世尊知諸菩薩心之所念，各隨其類為現神通。
疏：第三、說分。於中通下六會，答此所問。準問，長科亦為三分：此初三品答所依果問；
二、問明已下，答所修因問；
三、從不思議品下，答所成果問。其平等因果，因乃果中之因，果乃此果之用，故屬果收。
初中分二：先如來現相答，由其念請故，又如來證窮故；後文殊言說答，伴助主故，假言顯故。今初分二：一、佛現神通，二、眾海雲集。今初，知其心念者，領念請也。現神通者，示相答也。言隨類者，有其三義：一、隨疑者所宜異故。謂或示色令見，以聲令聞，冥資令曉，皆是現通。以法界身圓明頓現也。二、隨疑者流類別故。三、隨疑者所疑異故。謂若疑十信，即見如來足輪放光，周乎法界等；若疑十住，則見如來足指放光，百剎塵外菩薩集等。如放光一事既爾，餘相皆然，故知初會現相徧於九會。此會現通，通於一分。結集隨義，編之作次耳。故下三會，皆有不起覺樹之言。
鈔：疏其平等因果下，通妨難。難云：若依問為三，第三段唯合明果，今有普賢行為因，出現品為果，自是一段平等因果，何得皆將答果問耶？故為此通。既因是得果不捨之因，即果中因，亦是果攝，故屬第三所成果也。又古人以文從義，出此因、果。若疏本意，全屬果也。至下重明。
疏言隨類者，有其三義者，疏文有二：先釋三義，後結通、局。前中一、隨疑者所宜異者，即用法不同，隨一類人所樂不同，隨宜適化。故經云：彼彼諸病人良醫隨處方，即應病與藥也。言或示色令見，是現相答；以聲令聞，是言說答。上皆顯應。冥資令曉，即是冥應。總合上三，一時頓應，以法界圓明頓現也。疏二、隨疑者流類別故者，上之三義，隨一類中即容此三。今明萬類，謂人、天、鬼、畜，音、辭差別等。然準疑人，約有所表，但明菩薩。據其實義，萬類皆通。又菩薩者，但語大心眾生，不妨本類亦有差別，謂天為菩薩，人為菩薩等。疏三、隨疑者所疑異者，此約所疑之法，是則初是義無礙境，二是辭無礙境，此是法無礙境。然其所疑即十住等，其能疑人未必疑於十信，許互疑故，十信亦疑住、行等故。
疏謂若疑十信下，出隨疑現通之相。於中有二：初疑十信，即是此文及第十三經光明覺品。言周乎法界等者，等取十方各過十佛剎微塵數世界菩薩雲集。故下經云：悉以佛神力故，十方各有一大菩薩，一一各與十佛剎微塵數諸菩薩俱等。若疑十住者，即第三會十住品初。言菩薩雲集等者，此一等字，等取行、向、地等。謂十行則足趺放光，十向則膝輪放光，十地則眉間放光等。十行千剎，十向十千等。此一等字者，等於一分放光中事。疏如放光下，例於餘相，謂：動剎、雨華、香雲等事，皆隨宜不同也。
疏故知初會下，第二、辨通、局。此會望初，則局一分；彼通九會。謂佛前現華，通表一部所詮；華嚴眉間勝音，通表九會能詮教故。結集編次，非現前後。疏故下三會下，引文為證，即不起前二，而升四天。明正當此處現通，四天齊現耳。
現神通已，東方過十佛剎微塵數世界有世界，名金色，佛號不動智，彼世界中有菩薩，名文殊師利，與十佛剎微塵數諸菩薩俱來詣佛所，到已作禮，即於東方化作蓮華藏師子之座，結跏趺坐；南方過十佛剎微塵數世界有世界，名妙色，佛號無礙智，彼有菩薩，名曰覺首，與十佛剎微塵數諸菩薩俱來詣佛所，到已作禮，即於南方化作蓮華藏師子之座，結跏趺坐；西方過十佛剎微塵數世界有世界，名蓮華色，佛號滅暗智，彼有菩薩，名曰財首，與十佛剎微塵數諸菩薩俱來詣佛所，到已作禮，即於西方化作蓮華藏師子之座，結跏趺坐；北方過十佛剎微塵數世界有世界，名薝蔔華色，佛號威儀智，彼有菩薩，名曰寶首，與十佛剎微塵數諸菩薩俱來詣佛所，到已作禮，即於北方化作蓮華藏師子之座，結跏趺坐；東北方過十佛剎微塵數世界有世界，名優鉢羅華色，佛號明相智，彼有菩薩，名功德首，與十佛剎微塵數諸菩薩俱來詣佛所，到已作禮，即於東北方化作蓮華藏師子之座，結跏趺坐；東南方過十佛剎微塵數世界有世界，名金色，佛號究竟智，彼有菩薩，名目首，與十佛剎微塵數諸菩薩俱來詣佛所，到已作禮，即於東南方化作蓮華藏師子之座，結跏趺坐；西南方過十佛剎微塵數世界有世界，名寶色，佛號最勝智，彼有菩薩，名精進首，與十佛剎微塵數諸菩薩俱來詣佛所，到已作禮，即於西南方化作蓮華藏師子之座，結跏趺坐；西北方過十佛剎微塵數世界有世界，名金剛色，佛號自在智，彼有菩薩，名法首，與十佛剎微塵數諸菩薩俱來詣佛所，到已作禮，即於西北方化作蓮華藏師子之座，結跏趺坐；下方過十佛剎微塵數世界有世界，名玻瓈色，佛號梵智，彼有菩薩，名智首，與十佛剎微塵數諸菩薩俱來詣佛所，到已作禮，即於下方化作蓮華藏師子之座，結跏趺坐；上方過十佛剎微塵數世界有世界，名平等色，佛號觀察智，彼有菩薩，名賢首，與十佛剎微塵數諸菩薩俱來詣佛所，到已作禮，即於上方化作蓮華藏師子之座，結跏趺坐。
疏：第二、現神通下，眾海雲集，即現相答初十句之問。光現佛剎，答佛剎問。剎有金色等，是剎莊嚴；既以金成，亦答剎體。彼剎菩薩亦剎莊嚴，菩薩大寶以為嚴故；亦剎清淨，純淨佛剎唯菩薩故。淨修梵行是剎成就，淨土行故；亦剎清淨，所修淨故。此上已答五句依問，兼答五句正報土。各有佛及見如來坐蓮華藏，是答佛住。現通放光，是答威德。名不動智等，是答法性。見佛轉法輪，是答說法。佛成正覺，是答菩提。文雖在下，義皆此具。光明覺現，即現此故。
鈔：疏名不動智等，是答法性者，不動智等，等餘九智，智雖是一，十智不同。不同之德即是法性，則以佛德為法性故。
疏文雖在下等者，釋通妨難。謂有難云：適所引文，皆光明覺品。此中現相，言答十問，乃引下經，豈成此答？釋云：六會現通尚在一時，況光明覺義不在此！故光明覺說，說此所現。是以此中別列十方佛剎菩薩，一一各說。光明覺品一時總牒，明是說此所現相耳。
疏：十方眾集，即為十段。一一方內文各有八：一、遠近，二、土名，三、佛號，四、上首，五、眷屬，六、詣佛，七、到已致敬，八、化座安坐。去此遠近，皆十剎塵數者，前會為說所信因果深廣，故須遠集華藏之外十方剎海；今為說於生解因、果漸漸增修，故但集娑婆鄰次之剎。信、行最劣，故復云十。後後漸增，至法界品還集剎海。初不云一，直云十者，表無盡故。要剎塵者，比餘勝故。為有所表，故分階級。非初信等不是通方。故結及證成，十方齊說。又隨迷名外，悟處名來，而實佛土本無遠近。土皆名色者，表信粗現故，亦表顯然可生信故。佛號同智者，有信無智，增無明故；信中之智，本覺起故。
主同名首者，梵云室利，一名四實：一、首，二、勝，三、吉祥，四、德。是以譯者前、後不同。今通用之，以信為首，攝諸位故，次第行中信最勝故，甚難得故，於生死中創發信心為吉祥故，信能增長智功德等一切德故。此十菩薩同表信門，故皆名室利。各隨一門，達一切法，故復有差。次文當釋。亦有傳云：梵云室利，此云吉祥。室利云首，亦是一理。
眷屬皆十剎塵者，表一一行攝無盡德故。皆詣佛者，有歸向故。餘如前會。又下菩薩名等，皆是表法。菩薩表所行之行，本剎表所證之理，佛名表所得之智。
鈔：疏去此遠近，皆十剎下，上總科十方皆八，下別釋八段。前六釋初遠近，自有三段：一、正釋。二、為有所表下，通難。難云：華嚴既是通方之教，未有一土不說此經。今舉十剎，則十外不收；今說百剎，應百外不攝。豈為通方？釋意，可知。三、又隨迷下，約觀心解。
疏今通用之者，以梵語多含，三藏各取，今以義收，故皆通用。而暗引下經，以成四義：初、釋首義。以信為首，攝諸位故是通意，明信該果海故。二、釋勝義。云次第行中信最勝故者，經云：是故依行說次第信樂最勝甚難得。三、於生死中下，釋吉祥義。經即通取下經之意。四、信能增長智功德故，釋德義。亦全是賢首品經文，文云：彼諸大士威神力法眼常全無缺減十善妙行等諸道無上勝寶皆令現，即吉祥義也。疏亦有傳云者，即興善三藏譯。余親問三藏，有同此說。今欲會意，故前收四說。
疏：今初、東方，言金色者，心性無染，與緣成器為自體故。本智如空，離覺、所覺，湛然不動。動即是妄，非曰智故。又縱成佛果，不異凡故，即本覺智住心真如。菩薩妙德者，慧達佛境，處處文殊。由慧揀擇，契於本智，故分因、果。二、覺首者，覺心性也。無性不礙隨緣，隨緣不礙無性，無礙智也。不染而染，染而不染，俱難了知，為妙色也。三、財首者，法財教化，即滅暗智。了眾生空，如蓮不著。四、寶首者，真、俗無違，可珍貴故。善知業果，不犯威儀；性、相無違，唯一乘旨。是為唯齅薝蔔華矣。五、德首，了達如來應現說法之功德故，即是明於法相。又了佛德，心明白也。若有此智，如青蓮華，最為第一。六、目首，福田照導，如目將身。平等福田為究竟智，是最可重，故云金色。佛為福田，以佛為境，故同上文殊依金色界。七、精進首，正教甚深，必在精進，能策萬行，為最勝智圓明可貴，故復云寶。八、法首，法門雖多，必在正行，於法能行，方得自在；得般若之堅利，為金剛色。九、智首，佛之助道雖無量門，智為上首，能淨萬行，故云梵智。智淨、體淨，猶若玻瓈，明徹無染。十、賢首，前佛、後佛，一道清淨，由自性善，故稱曰賢；能知此賢，是觀察力，觀察本性，常平等故。
鈔：疏今初、東方下，別釋十方。八段之中皆釋三事：一、剎名，二、佛名，三、主菩薩名。唯初、東方，按經之次；下之九方，從後倒釋。以十首菩薩表十甚深，是助化主，故先舉之。餘二因此，故在後釋。細尋，可知。疏處處文殊，下文當釋。從由慧揀擇下，通難。難云：佛名不動智，文殊表慧，二相寧分？答中，然智慧二字乃有多門，今此正用，分別名慧，決斷名智，故以慧為因，以智為果。
疏不染而染等者，此釋妙色義，語出勝鬘，下當廣釋。又釋十段，皆暗取十甚深義：一、云慧達佛境，即佛境甚深故；二、覺首，緣起甚深，心性是一故；三、財首，教化甚深；四、寶首，業果甚深；五、德首，說法；六、目首，福田；七、精進首，正教；八、法首，正行；九、智首，助道；十、賢首，一道故。並可思。
疏：又十佛相望，不動是體，餘皆是用。十菩薩相望，文殊為總，餘皆是別。以總導別，故九菩薩不離妙德。
鈔：疏又十佛相望下，總以六相圓融。文殊為總者，若以法門為總，文殊主般若，統收萬行；九首之德，皆是般若隨緣別相。同明佛德，即是同相；緣起教化互不相收，即是異相。統十甚深為成佛境，即是成相；各住一甚深，即是壞相。餘如下說。若約人為總、別，文殊為上首，故曰是總；餘九為伴，是別相故。同，則同名為首；異，即賢、智等殊。共成十首，表信之人，壞各住自。
疏：以前、後流例略為此釋。惟虛己而求之。不信此理，甚深法門於我何預？
鈔：疏以前、後例下，三、結釋勸修。前如現華表義，現眾表教；後如十慧說十住，十林說行，十幢說向，十藏說地。離世間品菩薩萬行寄表甚深，斯為觀心，非是臆斷。不信此理，一向外求，如數他寶，故非我分。
爾時文殊師利菩薩摩訶薩承佛威力，普觀一切菩薩眾會，而作是言：此諸菩薩甚為希有！
疏：第二、爾時文殊下，辨言說答，就文分四：一、歎眾希奇；二、諸佛子下，牒問總歎；三、何以故下，徵歎總釋；四、諸佛子！如來下，廣顯難思。今初也。前眾疑問，佛令文殊答者，以文殊示居此土，生有十徵；來自他方，體含萬德；降魔制外，通辯難思；化滿塵方，用周三際；道成先劫，已稱龍種尊王。現證菩提，復曰摩尼寶積。實為三世佛母，豈獨釋迦之師？影響而來，一切咸見，故其說也。何不待請？敬同佛故。何不待告？承佛神力，佛意許故。眾既念請，佛方現相。非夫尊極大士，安得理契潛通？故上以光示普賢，此乃冥加妙德。若爾，普賢云何定後更請？表說所信，甚深細故。何不入定？以果從因同於信故。餘如上說。何故無加？以無定故。又承佛神力，是冥加故。歎眾希有者，略有五義：感應懸隔，難一遇故；德行內充，總稱歎故；以名表法，甚希有故；創起信行，未曾有故；此一眾會，即是等空法界會故。
鈔：二、文殊言答中，疏以文殊示居此土，生有十徵等者，釋文殊說意。上明是主菩薩，廬山遠公但云：文殊師利是遊方大士，唯見一經，但覩一迹耳。今具出之。是主是客，亦果亦因，具難思也。言示生此土者，即文殊般泥洹經云：佛告跋陀婆羅，此文殊師利有大慈悲，生此國土多羅聚落梵德婆羅門家。其生之時，家內屋宅化作蓮華；從母右脇而生，身紫金色；墮地能言，如天童子。有七寶蓋，隨覆其上。釋曰：言此國者，即舍衛國，佛正在此說故。即此經復云：文殊師利具三十二相、八十種好。則相、好同佛。復有經說：生有十徵，無非吉祥：一、光明滿室，二、甘露垂庭，三、地涌七珍，四、神開伏藏，五、雞生鳳子，六、豬誕龍㹠，七、馬產麒麟，八、牛生白澤，九、倉變金粟，十、象具六牙。由是得立妙吉祥號。
疏來自他方，體含萬德者，即今經文。從東方金色世界中來。節節皆言所住世界，謂金色等。既周法界，不動而徧，各領十佛剎塵數菩薩，說佛功德，明萬德斯備矣。上二對標其主、客，下略說勝德。
疏降魔制外，通辯難思者，然此二句有通有別。通，則通用通辯，降伏魔怨，制諸外道。別，明以神通怖之，以威故言降；用四辯屈之，以辯故言制。然其事類頗多，略舉一二。
如幻三昧經云：時有善住意天子，啟白文殊，欲同往見佛。文殊現變三十二部交絡重閣。有諸菩薩，先至佛所。身子覩變，具陳問佛。佛答是文殊令諸菩薩集會。又問：何以不見文殊？佛答：文殊住降毀諸魔三昧正受，蔽魔宮殿，興大威變，詣如來所。於是文殊住降毀諸魔三昧，應時三千大千世界百億魔宮一時皆蔽。不樂其處，各各懷懼。時魔波旬自見老耄，羸毀少氣，拄杖而行。所有宮人及采女等亦復羸老。又見宮殿而復崩壞，暗暗冥冥，不知東西。時魔波旬即懷恐懼，身毛為豎，心自念言：此何變怪，令吾宮殿委頓乃爾！將死罪至，歸命終盡，天地遇災，劫被燒耶？時魔波旬棄除貢高，捨惡思想。時文殊師利所化百億天子，在交絡者，住諸魔前，謂：魔波旬，莫懷恐懼！汝等之身終無患難。有不退轉菩薩大士，名文殊師利，威德殊絕，總攝十方，德過須彌，智超江海，慧越虛空。於今以是入降毀魔場三昧正受，是其威神。
下取意說：時魔恐懼，魔宮震動。求化菩薩，願見救濟。菩薩答言：勿懼，勿懼！可詣釋迦如來之所。有無盡慈悲，令無所畏。言訖不現。魔即俱來，詣佛請救：我等聞文殊之名，即懷恐懼，不能自安，畏亡身命。。佛讚文殊已，魔請歸依，願脫斯苦。佛令且待須臾：文殊當來，即脫汝此難。後文殊至，佛問三昧，彼廣說竟，令捨諸魔。文殊問魔：汝穢惡此身耶？魔答曰：爾。若爾，當厭貪欲事，不住三界。魔敬從命。即令諸魔，皆復本形，五體如故等。此即降魔也。
制外者，即文殊般泥洹經佛說文殊初詣諸仙人，求出家法。諸婆羅門九十五種諸論議師無能酬對。唯於我所出家學道。餘文廣博，不可具引。至如聖智怖心，聞聲揚而躃地；寂順思覩，入隱身而立空。故得帝釋欣喜，雨天華而至膝；蔽魔愁憂，行拄杖而垂淚；劫火燒剎，蹈水芝而上行；霖雨絕供，化鉢飯而無盡；示多身以抗迦葉；放一鉢而發本原。皆是通辯降魔制外也。
又如度二十億佛，現說法者，持地猶存；化百千諸龍，立登正覺者，王女是一。是以禮妙慧而不忘敬本，勸善財而增長發心；無言於不二法門，悉力於安樂行品；教龍吉祥之分衛，下位莫知；答瑠璃光之光明，正覺稱妙；談般若之玄致，屢質本師；說權、實之雙行，頻驚小聖。皆辯才也。疏化滿塵方，用周三際者，辨德用橫豎、深廣也。謂十方微塵剎土，皆是文殊化處，故菩薩處胎經云：我身如微塵今在他國土三十二相明在在無不現。餘如眾海雲集中引。又般泥洹經云：住首楞嚴三昧，以三昧力於十方國或現初生、出家、滅度、入般涅槃、分布舍利，饒益眾生。又寶藏陀羅尼經廣說。至下菩薩住處品，當更明之。即今文中一切處、一時說偈，即橫周法界。
疏道成先劫，已稱龍種尊王等者，此下別明豎窮，略示一二也。先劫即過去，名龍種上尊王。智度論十二具引首楞嚴三昧經，說名龍種上尊王。經文但名龍種上佛，即譯人廣略耳。五十三佛名中亦名龍種上尊王。
其首楞嚴三昧經有三卷，即當下卷。因文殊廣說首楞嚴三昧境界竟，爾時長老摩訶迦葉白佛言：世尊！我謂文殊法王子曾於先世已作佛事，現坐道場，轉於法輪，示諸眾生，入大滅度。佛言：如是，如汝所說。迦葉！過去久遠無量無邊不可思議阿僧祇劫，爾時有佛，號龍種上如來。應供。正徧知云。於此世界南方過於千佛國土，國名平等。無有山河、沙礫、瓦石、丘陵、坑坎、堆阜，地平如掌，生柔軟草，如迦陵伽。龍種上佛於彼世界得阿耨多羅三藐三菩提。初轉法輪，教化成就七十億數諸菩薩眾云。佛壽四百四千萬歲。
下取意引：涅槃後起三十六億塔，法住十萬歲。記智明菩薩次當作佛。下結會云：爾時平等世界龍種上佛豈異人乎？即文殊法王子是。次言現證菩提，復曰摩尼寶積者，即央掘摩羅經。此經有四卷，事出第四。初卷中明舍衛城北有村，名薩那，有一貧窮婆羅門女，名跋陀羅。女生一子，名一切世間現。少失其父。年將十二，聰明辯慧。有異村，名頗羅訶私，有一舊住婆羅門師，名摩尼跋陀羅。
下取意引：世間現從其受學。師受王請，留其守舍。師婦年少，染心逼之，世間現不受。其師少婦自慚毀害。師歸，乃言世間現強逼。師言：汝已為惡，當殺千人，可滅汝罪。即殺千人，還歸見師。師怪其存，又令殺千人，各取一指，作鬘冠首。唯欠一人。母為送食，便欲害母。世尊現前，捨母趣佛。為佛所降，廣顯深妙。第四末：波斯匿王嚴四兵至，欲罰央掘。來至佛所，佛示央掘。後發其迹云：大王！南方去此過六十二恆河沙剎有國，名一切寶莊嚴，佛名一切世間樂見上大精進。下取意引：壽命無量，國土嚴淨，純說一乘，即央掘是。由前文殊廣與對揚，後顯文殊之迹云：大王！北方去此過四十二恆河沙剎有國，名常歡喜，佛名歡喜藏摩尼寶積，純一大乘，無餘乘名，即文殊師利是。故云現證菩提，復曰摩尼寶積，蓋言略耳。下說師及師婦、央掘之母，三人皆是如來化現耳。
上略舉過、現，不說未來成佛者，未來成佛，現即是因，非殊勝故。疏略不顯。若欲說者，即大寶積。文殊會中說：於未來成佛，號普見如來，以恆河沙界莊嚴為一佛國。以安養世界莊嚴比之，析毛滴海，不可為喻。其中眾生三十二相，天眼無礙，鏡照十方，不聞生、老、病、死、苦等，但出佛、法、僧聲。若人欲見，應念便覩；不待解釋，疑網皆除。聞名得最上善利，聆記為面見諸佛等。
疏實為三世佛母，豈獨釋迦之師者，結其實德故。七十九經云：文殊師利所有大願，非餘無量百千億那由他菩薩之所能有。善哉，文殊師利！其行廣大，其願無邊，出生一切菩薩功德，無有休息。善哉，文殊師利！常為無量百千億那由他諸佛母，常為無量百千億那由他諸菩薩師，教化、成就一切眾生等。佛名經說：過去無量恆河沙佛，皆是文殊教令發心。然猶帶數，故今顯實。實為一切佛母，不可窮其始末。豈獨釋迦之師者，即前所引處胎經云昔為能仁師今為佛弟子二尊不並立，故我為菩薩。即法華九世祖師亦帶方便，住首楞嚴三昧亦是迹中。故弛張乎權實之場，瑩徹乎真如之際。住諸佛不思議之境，豈可語其始終？無言強言，為三世之佛母耳。
疏影響而來，故其說也者，結也。影響顯非實因也。疏何不入定者，問意云：信未入位，許不入定，今此三品說佛三業，何不入定？故為此通。以果從因，因即十信。十信不入，果亦不入，是十信中所說果故。
諸佛子！佛國土不可思議，佛住、佛剎莊嚴、佛法性、佛剎清淨、佛說法、佛出現、佛剎成就、佛阿耨多羅三藐三菩提，皆不可思議。
疏：二、牒問中，脫於剎體。佛出現者，即前威德也。阿，云無也；耨多羅，上也；三者，正也；藐者，等也；又三，徧也；菩提，覺也。謂道不可加，曰無上也；無邪委知，為正徧也。
何以故？諸佛子！十方世界一切諸佛知諸眾生樂欲不同，隨其所應，說法，調伏。如是乃至等法界、虛空界。
疏：三、徵釋中，徵上難思言也。下釋云：能感之機差別無邊，如來普應，周于法界，廣難思也。下結文具顯。又隨宜說法，意趣難思。又等法界者，舉一說法，等餘多門。門不可盡，量等法界，法門難思。
鈔：疏下結文具顯者，即品末云：如世尊昔為菩薩時，以種種談論、種種語言、種種音聲、種種業、種種報、種種處、種種方便、種種根、種種信解、種種地位，而得成就。亦令眾生如是知見，而為說法。即其文也。疏又隨宜說法，意趣難思者，上指品末，廣故難思；今明意趣，深故難思。亦如法華。方便品說。謂稱體大用，或隨自意，或隨他意，或隨自、他意故。從又等法界下，多門難思。
諸佛子！如來於此娑婆世界諸四天下種種身、種種名、種種色相、種種修短、種種壽量、種種處所、種種諸根、種種生處、種種語業、種種觀察，令諸眾生各別知見。
疏：第四、廣顯難思，文二：先、總顯多端，二、隨門別顯。今初也。舉娑婆為首，略顯十種差別多端；準下結通，實通法界。十句不出三業：一、身為總相，現十法界不同，故云種種。二、名以召實，次下廣辨。三、金、銀等色不同，三十二相等異。四、形有長、短，三尺丈六乃至無邊。五、壽命限量，或無量劫，或不滿百年，下至朝現暮寂。六、處謂化處，染、淨等殊。七、根謂眼等，隨感現異。八、生處有剎利等別。九、依語之用，隨方言音，施設非一故。十、觀察者，周旋顧盻，以應群機；又觀存亡、安危、可不。智照諸境，示有多端。下結意云：令諸眾生各稱己分，而自知見得調伏耳。
鈔：疏三、金、銀等色者，如觀佛三昧海經第三廣說。今當義引：佛為父王說觀諸相竟，佛白父王，乃敕阿難：吾今為汝悉現具足微妙身相。說是語已，佛從坐起，令眾俱起，令觀如來，從頂順觀，至足輪相。復從足相，逆觀至頂。一一身分，分明了了。如人執鏡，自見面像。若生垢惡不善心者，若有曾毀如來禁戒者，見像純黑，猶如炭人。五百釋子但見炭人，有千比丘見赤土色，優婆塞輩十六人見黑象腳色，優婆夷輩二十四人見如聚墨，比丘尼見色如白銀，優婆塞、優婆夷有見如藍染青色；四眾悲淚，釋子拔髮，碎身毀形，自述所見。父王安慰竟。釋子即起，白阿難言：我宿罪故，不見佛身。佛為說因：過去毗婆尸佛時，有一長者，名曰日月德，有五百子，聰慧無雙，不信父之正法。子臨終時，父云：汝等邪見，不信正法。今無常刀割汝身心，為何所怙？令稱毗婆尸佛名，未及法、僧而終。生四王天後。邪見因故，墮大地獄，鐵叉剌眼。憶父所教，得生人中。六佛出現，聞名而不得見。以其得聞六佛名故，與我同生。如來令稱諸佛名號，禮拜懺悔。還見相、好身，即得初果。求佛出家，得阿羅漢果。
千比丘見赤土色者，過去然燈佛時，像法之中有千弟子，心疑於師。師見其臨終，令其稱念然燈佛名，生忉利天。以疑師罪，下墮餓鬼中，洋銅灌咽。以稱佛名，今得值佛。佛示胸前卍字，令讀。於此字中說八萬四千功德之行。即便懺悔，罪障消滅，得記作佛。比丘尼見白銀色者，過去釋迦文佛時，五百童女在山澤中忽遇比丘，皆脫銀環，散上發願：願此比丘成佛之時，願我見之，如所散銀環！此後生生作銀山神。今見銀色。從是已來，恆值諸佛。
優婆塞見黑象腳者，此等昔時皆作國王，受邪沙門，說於邪法。其說法人墮阿鼻獄。汝等隨順惡友教故，墮黑暗地獄。由前聞法善心力故，今得遇我，得受五戒。令其懺悔。佛放眉間白毫光照，便得初果。求佛出家，成阿羅漢果。優婆夷見聚墨色者，佛說：昔時一寶蓋燈王佛，像法之中有一比丘，巡行乞食，至淫女家。其女見之，盛滿鉢飯，戲弄比丘言：汝顏色可惡，猶如聚墨；身所著衣，狀如乞人。比丘擲鉢，騰空飛去。諸女慚愧，懺悔發願：願此施食所有功德，未來得如比丘自在！以施食故，千二百劫常不飢渴；惡罵因故，六十小劫墮黑暗地獄。由前發善心，今得值我，受其五戒。乃是供養阿羅漢故，見舍利弗，不見我身。佛為臍中出大蓮華，化成光臺。有百千聲聞身子、目連，作十八變。諸女消二十億劫煩惱之結，得須陀洹果。後見佛身相好端嚴，而不見白毫相。佛告大王：戲弄惡口，乃至得道，見佛不明。餘廣如經，更不會說。如藍之緣，準例，可知。下十定品，見色多種。
疏三尺等者，三尺之身，即瞿師羅長者所見。丈六應身無邊，即無邊身菩薩，窮上界而有餘。準十定品，或見如來一由旬量、百千由旬乃至不可說不可說佛剎微塵數世界量等。略去中間，故云乃至無邊。
疏五、壽命等者，或無量劫，如阿彌陀佛；或不滿百年，如今世尊。故涅槃云：我聞諸天壽命極長，云何如來是天中天，壽命短促，不滿百年？下至朝現暮寂者，如月面佛，壽一日一夜故。佛名經第六云：妙聲佛，壽命六十百千歲；智自在佛，壽命十二千歲；威德自在佛，壽七十六千歲；摩醯首羅佛，壽一億歲；梵聲佛，壽十億歲；大眾自在佛，壽六十千歲；勝聲佛，壽百億歲；月面佛，壽一日一夜；日面佛，壽一千八百歲；梵面佛，壽二十三千歲。又第二中云：諸佛壽命長、短差別，有十阿僧祇百千萬億。毗盧遮那品云：一切功德須彌勝雲佛，壽五十億歲。下經之中說諸佛壽長、短多門。
疏七、根謂眼等，隨感現異者，佛眼等六根，通相而言三十二相，廣長舌等既有八萬四千等異，則六根之相隨宜亦殊。故高幢普照主山神得觀察一切眾生心所樂嚴淨諸根解脫門，雨華妙眼道場神得能雨一切難捨眾寶莊嚴具解脫門。偈云：昔行施行無量劫能捨難捨眼如海如是捨行為眾生此妙眼神能悟悅。謂於一眼有無量行，故所得眼無量差別。復有諸根美妙執金剛神。又上經云：佛眼云何無有量等。
諸佛子！如來於此四天下中或名一切義成，或名圓滿月，或名師子吼，或名釋迦牟尼，或名第七仙，或名毗盧遮那，或名瞿曇氏，或名大沙門，或名最勝，或名導師如是等，其數十千，令諸眾生各別知見。
疏：第二、諸佛子下，隨門別顯，文分為三：
初、終此品辨身、名差別，答上佛住之問，近廣種種身等八句，以色相等，皆屬身故；
二、四諦品辨言、教徧周，答佛所說法問，近廣種種語業；
三、光明覺品明光輪窮照，答上威德、法性、菩提三問，近廣種種觀察。其五句依報，但有現相答，廣在前會故。
疏：今初廣上名者，然聖人無名，為物立稱。若就德以立，德無邊涯；若隨機立名，等眾生界。雖復多種，皆為隨宜。生善滅惡，見理而立。海印頓現，不應生著也。
鈔：疏然聖人無名下，欲顯多名，先且立理。於中有二：先、雙標。謂本無言相，故下經云：已出世間言語道其性非有非無故。凡有言象，皆是隨俗利眾生耳。二、若就德下，辨名。就無名立名，不出此二。就德通於真應，隨機唯約利他。
疏雖復多種下，二、以義統收，不出四悉檀義：一、世界悉檀，但令歡喜。如來立名，少從於此，多約後三。今言隨宜，此為總句。然四悉檀皆是隨物宜故。此一句亦攝世界悉檀。二、生善者，即是為人。三、滅惡者，即對治。四、見理者，即第一義。又四悉檀亦名四隨。問明品中更當廣說。言海印頓現者，無盡之名，皆我本師海印頓現，即攝十方三世佛號，皆屬一佛隨宜之號，非約多佛。
疏：文中分四：一、娑婆之內，自有百億；二、娑婆鄰近，即百億之外；三、類通一切，謂盡十方；四、釋差別所由，由隨物故。初中分三：初、此四洲，二、四洲之鄰十界，三、總結娑婆。今初亦三：初標處，次列名，後結數。他皆倣此。舉四洲者，昔云意取閻浮，言總意別；餘三天下，佛不出故。然雖不出，除北俱盧，餘容有往。下並準之。
一切義成，即悉達也，無事不成就故。圓滿月者，惑斷智圓，恩蔭清涼故。師子吼者，名決定說。釋迦牟尼者，釋迦云能，能仁種故；牟尼云寂默，契寂理故。第七仙者，七佛之末故。若取賢劫，當第四。仙即喻也，無欲染故。毗盧遮那，廣如前釋。瞿曇氏者，唯約姓也，此云地主，以從劫初代代相承為轉輪王故。然上云釋迦乃是族望，此即姓望故。
智論第二云：釋迦牟尼姓瞿曇故。佛名經亦然。沙門，此云息惡，無惡不息，故復稱大。最勝者，聖中極故，德無加故。導師者，引導眾生，離險難故，於生死海示眾寶故。然名含多義，略釋此十。恐文繁博，餘但隨難解之。
鈔：疏一切義成者，梵名悉達多太子時號。果收因名。恐人不知，故將梵言以釋唐語。疏惑斷等者，暗盡明圓，清涼益物，如三德也。疏然上釋迦乃是族望者，姓望如崔盧等，族望如博陵，以是能仁之瞿曇故。
諸佛子！此四天下東次有世界，名為善護，如來於彼或名金剛，或名自在，或名有智慧，或名難勝，或名雲王，或名無諍，或名能為主，或名心歡喜，或名無與等，或名斷言論如是等，其數十千，令諸眾生各別知見。諸佛子！此四天下南次有世界，名為難忍，如來於彼或名帝釋，或名寶稱，或名離垢，或名實語，或名能調伏，或名具足喜，或名大名稱，或名能利益，或名無邊，或名最勝如是等，其數十千，令諸眾生各別知見。諸佛子！此四天下西次有世界，名為親慧，如來於彼或名水天，或名喜見，或名最勝王，或名調伏天，或名真實慧，或名到究竟，或名歡喜，或名法慧，或名所作已辦，或名善住如是等，其數十千，令諸眾生各別知見。諸佛子！此四天下北次有世界，名有師子，如來於彼或名大牟尼，或名苦行，或名世所尊，或名最勝田，或名一切智，或名善意，或名清淨，或名瑿羅跋那，或名最上施，或名苦行得如是等，其數十千，令諸眾生各別知見。諸佛子！此四天下東北方次有世界，名妙觀察，如來於彼或名調伏魔，或名成就，或名息滅，或名賢天，或名離貪，或名勝慧，或名心平等，或名無能勝，或名智慧音，或名難出現如是等，其數十千，令諸眾生各別知見。諸佛子！此四天下東南方次有世界，名為喜樂，如來於彼或名極威嚴，或名光燄聚，或名徧知，或名祕密，或名解脫，或名性安住，或名如法行，或名淨眼王，或名大勇健，或名精進力如是等，其數十千，令諸眾生各別知見。諸佛子！此四天下西南方次有世界，名甚堅牢，如來於彼或名安住，或名智王，或名圓滿，或名不動，或名妙眼，或名頂王，或名自在音，或名一切施，或名持眾仙，或名勝須彌如是等，其數十千，令諸眾生各別知見。諸佛子！此四天下西北方次有世界，名為妙地，如來於彼或名普徧，或名光燄，或名摩尼髻，或名可憶念，或名無上義，或名常喜樂，或名性清淨，或名圓滿光，或名修臂，或名住本如是等，其數十千，令諸眾生各別知見。諸佛子！此四天下次下方有世界，名為燄慧，如來於彼或名集善根，或名師子相，或名猛利慧，或名金色燄，或名一切知識，或名究竟音，或名作利益，或名到究竟，或名真實天，或名普徧勝如是等，其數十千，令諸眾生各別知見。諸佛子！此四天下次上方有世界，名曰持地，如來於彼或名有智慧，或名清淨面，或名覺慧，或名上首，或名行莊嚴，或名發歡喜，或名意成滿，或名如盛火，或名持戒，或名一道如是等，其數十千，令諸眾生各別知見。
疏：二、此四天下東下，此洲之鄰十界即為十段。其善護等，皆四洲之通稱也。今初東方斷言論者，證離言故，無能說過故；南云帝釋者，為天人主，能稱物心故；西云水天者，水善利萬物，天光淨故；北方瑿羅跋那者，具云瑿濕弗羅跋那瑿溼弗，自在也；羅跋那者，聲也，即圓音自在耳。上云盛火者，盛火焚薪，不擇林木；佛智利物，無揀賢、愚。
鈔：疏無能說過者，即大薩遮尼乾子所說經第四卷：有嚴熾王，請薩遮入宮供養，因問云：大師！頗有人於眾生界中聰明大智，利根黠慧，有罪過不？答言：有。。下有十重問答，大意皆同。一、問是誰？一云能雨婆羅門聰明大智，常多淫欲，喜侵他妻；二、頗羅墮婆羅門多睡；三、黑王子多嫉妬；四、勝仙王子多殺生；五、無畏王子慈心太過；六、天力王子飲酒太過；七、婆藪天王子行事太過；八、大仙王子貪心太過；九、大天王子輕躁戲笑，放逸太過；十、波斯匿王噉食太過。第十一問：還更有不？答云：有，王亦有過，謂太暴惡急卒。王聞大怒，令殺尼乾。尼乾驚怖，乞容一言，云：我亦有過：實語太過。大王！黠慧之人不應於一切時常行實語，觀其可不。我於暴卒人前出其實語，故為太過。王悟悔過，更問之曰：頗有聰明大智利根無有過不？答言：有。問：誰是？答云：沙門瞿曇。此一無過，我四圍陀經中說：釋種沙門無有過失，所謂生在大家，不可譏嫌。何以故？是轉輪王種故；種姓豪貴不可譏嫌，以甘蔗種姓家生故；福德莊嚴不可譏嫌，三十二相、八十種好莊嚴身故。。
下廣說如來具大慈悲、無礙辯才、十力、無畏諸不共德。廣說三十二相、八十種好、一切功德。云：唯此一人無有過失，則顯餘皆不免。故今疏云無能說過。王聞，發心。
疏：問：餘聖教說：大輪圍內平布百億，上即諸天，下安地獄。如何此說上、下皆有四洲？答：此教所說，事隨理融。隨說法處，即是當中。縱極上際，旁至大輪圍山，亦有十方，互為主、伴。以融為眷屬，本數非多。十方界融，亦準於此。因此略說娑婆融通，改非改相。略有其五：一、約事常定，如小乘說；二、隨心見異，若身子、梵王；三、就佛而言，本非淨、穢；四、隨法迴轉，如上主、伴互為；五、潛入微塵，如前會說。若通論餘淨土，更有五義，謂：諸剎相入義、相即義、一具一切義、廣狹自在義、帝網重疊義，並如前後諸文所說。
鈔：疏問：餘聖教說下，問、答料揀。初問。答中有三：初、正釋此文。二、因此下，類顯義理，即五教意：二通始、終，三即頓教，四、五皆圓。三、若通論下，該通諸剎。以上五義但語娑婆，今該橫、豎一切諸剎。此五亦即成就品中十無礙義。欲對上五，顯其無盡，故復重明。又前約五教，以法隨機；此五約理，直語融即。一、相入義即一多相容不同門，二、相即義即諸法相即自在門，三、一具一切即同時具足相應門，四、即廣即狹是廣狹自在無礙門，五、即因陀羅網境界門。又兼上五：潛入微塵即微細義；隨法迴轉即主、伴義；隨心見異即隱顯義；就佛而言，本非淨、穢，託事表法，十門不同，即託事義；顯於時中，即十世義。十玄具矣。上之十義，直約處明，立名如是。若小乘中，盡三千界唯一釋迦。若三乘說，亦百億內有百億釋迦，餘十方剎，自是別佛。今約一乘，皆是遮那海印頓現，餘十方佛例此亦然。猶如燈光互入同徧。然於一乘不可說體建立多名，故令此名一一融攝。
諸佛子！此娑婆世界有百億四天下，如來於中有百億萬種種名號，令諸眾生各別知見。
疏：三、諸佛子！此娑婆下，總結娑婆。
諸佛子！此娑婆世界東次有世界，名為密訓，如來於彼或名平等，或名殊勝，或名安慰，或名開曉意，或名聞慧，或名真實語，或名得自在，或名最勝身，或名大勇猛，或名無等智如是等百億萬種種名號，令諸眾生各別知見。諸佛子！此娑婆世界南次有世界，名曰豐溢，如來於彼或名本性，或名勤意，或名無上尊，或名大智炬，或名無所依，或名光明藏，或名智慧藏，或名福德藏，或名天中天，或名大自在如是等百億萬種種名號，令諸眾生各別知見。諸佛子！此娑婆世界西次有世界，名為離垢，如來於彼或名意成，或名知道，或名安住本，或名能解縛，或名通達義，或名樂分別，或名最勝見，或名調伏行，或名眾苦行，或名具足力如是等百億萬種種名號，令諸眾生各別知見。諸佛子！此娑婆世界北次有世界，名曰豐樂，如來於彼或名薝蔔華色，或名日藏，或名善住，或名現神通，或名性超邁，或名慧日，或名無礙，或名如月現，或名迅疾風，或名清淨身如是等百億萬種種名號，令諸眾生各別知見。諸佛子！此娑婆世界東北方次有世界，名為攝取，如來於彼或名永離苦，或名普解脫，或名大伏藏，或名解脫智，或名過去藏，或名寶光明，或名離世間，或名無礙地，或名淨信藏，或名心不動如是等百億萬種種名號，令諸眾生各別知見。諸佛子！此娑婆世界東南方次有世界，名為饒益，如來於彼或名現光明，或名盡智，或名美音，或名勝根，或名莊嚴蓋，或名精進根，或名到分別彼岸，或名勝定，或名簡言辭，或名智慧海如是等百億萬種種名號，令諸眾生各別知見。諸佛子！此娑婆世界西南方次有世界，名為鮮少，如來於彼或名牟尼主，或名具眾寶，或名世解脫，或名徧知根，或名勝言辭，或名明了見，或名根自在，或名大仙師，或名開導業，或名金剛師子如是等百億萬種種名號，令諸眾生各別知見。諸佛子！此娑婆世界西北方次有世界，名為歡喜，如來於彼或名妙華聚，或名栴檀蓋，或名蓮華藏，或名超越諸法，或名法寶，或名復出生，或名淨妙蓋，或名廣大眼，或名有善法，或名專念法，或名網藏如是等百億萬種種名號，令諸眾生各別知見。諸佛子！此娑婆世界次下方有世界，名為關𨷲，如來於彼或名發起燄，或名調伏毒，或名帝釋弓，或名無常所，或名覺悟本，或名斷增長，或名大速疾，或名常樂施，或名分別道，或名摧伏幢如是等百億萬種種名號，令諸眾生各別知見。諸佛子！此娑婆世界次上方有世界，名曰振音，如來於彼或名勇猛幢，或名無量寶，或名樂大施，或名天光，或名吉興，或名超境界，或名一切主，或名不退輪，或名離眾惡，或名一切智如是等百億萬種種名號，令諸眾生各別知見。
疏：二、諸佛子！此下，彰娑婆鄰近。十方亦為十段。密訓唯九者，勘晉經，開曉意下，闕一聞慧。南方唯二，舊經則具，乃是新本脫漏。準前後例，不應獨此便略。西北方名有十一者，獨此有餘，不成文體。此中專念法應即是前所脫聞慧，亦是梵本之漏，注者誤安貝葉耳。下方云帝釋弓者，如來念定之弓，以明利箭能射業惑阿修羅故。然舊云法命主，意取帝釋以法教命為天主故。今云其弓，但一事耳。若作宮室字，以處取人。大同晉本。
諸佛子！如娑婆世界，如是東方百千億無數、無量、無邊、無等、不可數、不可稱、不可思、不可量、不可說、盡法界、虛空界諸世界中如來名號種種不同，南、西、北方、四維、上、下亦復如是。
疏：第三、諸佛子！如娑婆下，類通一切。準四諦品，更有舉此例餘十方。亦如娑婆，互為主、伴。
如世尊昔為菩薩時，以種種談論、種種語言、種種音聲、種種業、種種報、種種處、種種方便、種種根、種種信解、種種地位，而得成熟。亦令眾生如是知見，而為說法。
疏：第四、如世尊下，釋差別所由。此有二意：一、自既由於差別名、言等而得成就，今還倣古，以差別熟他。二、昔菩薩時，隨機調物，今時出世，稱本立名。如昔教眾生，令空妄境；今成正覺，為立超境界名。他皆倣此。故而得成熟之言，通自、他也。
鈔：名號品竟。
疏：四聖諦品第八：釋此一品，五門分別。初、來意者，此品廣前種種語業，即答前佛說法問，亦遠答前會佛演說海之一問故。既知佛可歸，次知法可仰。上名隨物立，今法逐機差，故次來也。
鈔：四聖諦品第八：疏此品廣於下，疏文有三：一、對問辨來；二、既知佛下，約義辨次；三、上名隨下，辨義、相不同。
疏：二、釋名中言四聖諦者，聖者，正也，無漏正法得在心故。諦有二義：一者、諦實，二者、審諦。言諦實者，此約境辨，謂如所說相，不捨離故，真實故，決定故。謂世、出世二種因果必無虛妄，不可差失。言審諦者，此就智明。聖智觀彼，審不虛故。凡夫雖有苦、集，而不審實，不得稱諦；無倒聖智審知境故，故名聖諦。故瑜伽九十五云：由二緣故名諦：一、法性故，二、勝解故。愚夫有初無後，聖具二故，偏說聖諦。四，謂苦、集、滅、道。總云四聖諦，帶數釋也。
鈔：疏二、釋名者，疏文有二：先正釋名，後出體相。今初，經論廣明，其文略具，五地復釋。今當略辨。先得名，後釋名。前中分二：初、解聖，二、解諦。文有三節：一、雙標二義。二、言諦實下，雙釋二義。諦通二義，聖之一字唯屬審諦。三、故瑜伽下，引證二義。法性是諦實，勝解是審諦。疏四，謂苦下，釋名。先列；後總云下，釋名。
疏：性、相云何？逼迫名苦，即有漏色、心；增長名集，即業煩惱；寂靜名滅，謂即涅槃；出離名道，謂止、觀等。此約相說，通大、小乘。智論云：小乘三是有相，滅是無相；大乘四諦，皆是無相。
鈔：疏性、相云何下，第二、辨體相。謂正出體性，即說行相，故名體相。於中亦二：先、辨性、相，二、屬經結示。今初，通有天台四四諦意。四四諦者，玄文已具，今略列名：一、生滅四諦，二、無生四諦，三、無量四諦，四、無作四諦。依常所釋，但有其二，或名有作、無作，或名有量、無量。有作有量，即是小乘；無作無量，即是大乘。今以義開，故成四四。
初即生滅四諦，文有三：初、正明。然句皆二義，如逼迫名苦，則釋別名。亦當辨相：一、逼迫身心，是苦行相。二、即有漏色、心者，正出體也。色、心即五蘊，心是四故，五盛陰苦苦故，不攝無為故。增長名集，是釋名相，積集增長故。即業煩惱者，出體。下二諦例知。而道云等者，等取八正道等。二、此約相說，通大、小乘者，結屬生滅四諦也。然四諦有相有性，上所辨性是相性也，下說無相是真性也。三、智論云下，引證，通大、小乘，亦是結前生後。結前是生滅四諦；大乘四諦皆無相下，生後無生四諦也。
疏：涅槃云：解苦無苦，名苦聖諦。謂達四緣生故空，則超筌悟旨成大。又涅槃云：凡夫有苦，而無諦；二乘有苦，有苦諦，而無真實；菩薩無苦有諦，而有真實。謂若苦即諦，三塗之苦豈即諦也？二乘雖審知之，而不達法空，不見真實。
鈔：疏涅槃云下，即無生四諦。然疏有三：初、引經正明，即十三經，略示一苦。若具，應云：解集無和合，名集聖諦。解滅無滅、解道無道等，影在次文。二、謂達四下，以義釋經。云何言無生？四諦從緣無性，即是空故，名之為無，非斷無也。滅雖無為，因滅惑顯，亦曰從緣。言超筌悟旨成大者，苦、集、滅、道以為空筌，其猶筌、蹄以求魚、兔。無相空理即為魚、兔。得魚忘筌是悟空方便，得成大乘。非離四外別有大也，如非離筌而得魚矣。三、又涅槃云下，以引經證成大、小別義，雙證生滅及無生也。經云：善男子！以是義故，諸凡夫人有苦無諦；聲聞、緣覺有苦，有苦諦，而無真實；諸菩薩等解苦無苦，是故無苦，而有真諦。諸凡夫人有集無諦；聲聞、緣覺有集，有集諦，而無真實；諸菩薩等解集無集，是故無集，而有真諦。聲聞、緣覺有滅非真；菩薩摩訶薩有滅，有真諦。聲聞、緣覺有道非真；菩薩摩訶薩有道，有真諦。故引此經文，兼釋解苦無苦下之三句。
言謂若苦即諦下，釋經凡夫無諦之言。涅槃。四諦品云：佛復告迦葉：所言苦者，不名苦聖諦。何以故？若苦是苦聖諦者，一切畜生及地獄眾生應有聖諦。亦即思益經文。此無諦言，約審諦說，不約諦實；若約諦實，三塗實苦。言二乘雖審知之下，釋二乘有諦無實之言。有審諦故，如實知苦，不同凡夫妄計為樂，無實可知。
疏：又二乘雖知苦相，不知無量相。故大經云：苦有無量相，非諸聲聞、緣覺所知。瑜伽說：苦有一百一十。然此經中雖彰名異，即表義殊，以名必召實，故是無量四諦義也。約一界一諦，即有十千；娑婆四諦有四百億十千名義。而文義包博，言含性、相。
鈔：疏又二乘雖知苦相下，第三、無量四諦，疏文有三：初、躡上立理，前不見法空苦性，故無真實；此不知無量，不見相故，亦非見實。前即理智，故但見生空，不及菩薩；此即量智，故但知粗相，不及菩薩。二、故大經云下，引文證成。迦葉白佛言：世尊！昔佛一時在恆河岸尸首林中。爾時如來取少樹葉，告諸比丘：我今手中所捉葉多，一切因地草、木、葉多？諸比丘言：世尊！一切因地草、木、葉多不可稱計，如來所捉少不足言。諸比丘！我所覺了一切諸法，如因大地生草、木等，為諸眾生所宣說者，如手中葉。迦葉難言：如來所了無量諸法，若入四諦，則為已說；若不入者，應有五諦。佛讚迦葉：善哉，善哉！汝今所問則能利益、安隱、快樂無量眾生。善男子！如是諸法，悉已攝在四諦法中。迦葉復白佛言：如是等法若在四諦，如來何故唱言不說？佛言：善男子！雖復入中，猶名不說。何以故？善男子！知聖諦有二種智：一者、中，二者、上。中者，聲聞、緣覺；上者，諸佛、菩薩。善男子！知陰為苦，名為中智；分別諸陰，有無量相，悉是諸苦，非是聲聞、緣覺所知，是名上智。善男子！如是等義，我於彼經竟不說之。次歷入界，皆如陰說。又別歷色等五陰，一一皆言有無量相，此是無量四諦意也。
疏、瑜伽論說苦有一百一十者，一百即四十四論，增數明之。初云：謂有一苦，依無差別流轉之苦，一切有情無不皆墮流轉苦故。復有二苦：一、欲為根本苦，謂可愛事若變若壞所生之苦。二、癡異熟生苦，謂若猛利體受所觸，即於自體執我、我所，愚癡迷悶，生極怨嗟。由是因緣，受二箭受，謂身箭受及心箭受。復有三苦：一、苦苦，二、行苦，三、壞苦。次云復有四苦，五有五苦，六有六苦，七有七苦，八有八苦，九有九苦，十有十苦。共成五十五苦。
次論云：當知復有餘九種苦：一、一切苦，二、廣大苦，三、一切門苦，四、邪行苦，五、流轉苦，六、不隨欲苦，七、違害苦，八、隨逐苦，九、一切種苦。其第一一切苦開為二苦：一、宿因所生苦，二、現緣所生苦；其第二廣大苦開為四苦；第三一切門苦亦開四苦；第四邪行苦開五；五流轉苦開六；六不隨欲苦開七；七違害苦開八；八隨逐苦開九；九一切種苦開十。復成五十五，故兩段合一百一十苦也。疏三、然此經中下，會今經文，正同無量。
疏：又究此四，非唯但空，便為真實。今了陰、入皆如，無苦可捨；無明、塵勞即是菩提，無集可斷；生死即涅槃，無滅可證；邊、邪皆中正，無道可修。無苦無集，即無世間；無滅無道，即無出世間。不取不捨，同一實諦。
鈔：疏又究此四下，第四、無作四諦，文中亦三：初、總明，言非唯但空者，揀上無生，但顯空義。便為真實，正是所宗。二、今了下，別示四相。陰、入皆如者，前云即空，今云即如，理已別矣。又言無苦可捨，非是空故，無有可捨。今體即如，如外無苦，何所捨耶？此句言如，如尚似空。集言無明、塵勞，皆即菩提，豈同前空苦？菩提體外無別可斷，不同無生，空無可斷。前則空中無華，云何可摘？今則波即是水，不得除波。下二諦例然。
生死即涅槃，非是體空，無生滅也。邊、邪皆中正者，非離邊外別有中道，非離邪外別有正道，亦非無邊、無邪、無可修也。細尋可見，勿濫無生。故涅槃。四諦品云：若知如來常住，名修習苦。若知法常，是名修集。若修滅者，若多修空，名為不善。何以故？滅壞一切法故，壞於如來真法藏故。同於外道。若有說言：有如來藏，雖不可見；若滅煩惱，乃能得入。若發此心，一念因緣，於證得中而得自在。結云：以如來祕密藏者，即是滅諦；道聖諦者，所謂佛、法、僧寶及正解脫。若能一念發心，見如來常住無變；法、僧、解脫亦復如是名修習道。上皆無作四諦意也。
疏無苦無集下，第三、束歸一諦。一實諦義，亦是涅槃十三文。文殊問佛：世尊！第一義中有世諦不？世諦之中有第一義不？如其有者，即是一諦；如其無者，將非如來虛妄說耶？善男子！世諦即第一義諦。世尊！若爾，則無二諦。善男子！有善方便，隨順眾生說於二諦等，皆一諦義。亦下文殊問言：所言實諦，其義云何？答云：實諦名為真法；若法非真，不名實諦。又名無顛倒，又無有虛妄，名曰大乘，是佛所說，非魔所說。又言：善男子！實諦者，一道清淨，無有二也。善男子！有常，有樂，有我，有淨，是則名為實諦之義。
疏：故斯一品有作、無作，有量、無量，皆在其中。準下第五地中，復以十重觀察。至下當明。
鈔：疏故斯一品下，第二、會經結示。上第三段中言此經正同無量四諦，且從一義耳。今則具結，通具四種也。故上疏云而文義包博，言含性、相。相即生滅及與無量，性即無生及與無作。相以廣、狹成二四諦，性以空、實成二四諦。經宗必融。舉一收四，方是經旨。以四種四諦，義出諸師，故疏暗用，使合經文；不標名目，恐驚常聽；結歸二對，順常經論，或名有作、無作，或名有量、無量。今之結意：有作即生滅，有量同無生，於有量上說無生耳；餘二名同。五地十重，至文自見。今略示名：一、善知俗諦，二、善知第一義諦，三、相諦，四、差別諦，五、成立諦，六、事諦，七、生諦，八、盡無生諦，九、入道智諦，十、善知一切菩薩地次第成就諦乃至善知如來智成就諦。
疏：三、宗趣者，以無邊諦海，隨根隨義，立名不同，徧空世界，以此為宗；務在益物、調生為趣。又上二皆宗，發生淨信為趣。
疏：四、解妨難。問：既彰佛語業，答說法問。佛所說法多門，何以唯陳四諦？答：以名雖在小，義通大、小，事、理具足。謂苦、集二諦是世間因果，所知、所斷無改易故；滅、道二諦，出世間因果，所證、所修事決定故。知、斷、證、修能運眾生到彼岸故。世界有異，此獨無改。況無量無作，何義不收！是故約此以顯差別。又為破計引機故，謂演彼聲聞四諦局法，令亡所執，引入一乘無邊諦海。故約此辨。何以四諦皆帶苦言？謂苦滅聖諦等。然謂生苦之集，故云苦集；盡苦之滅，名為苦滅；至苦滅之道，名苦滅道。不得單言苦道，以道非生苦，不同集故。又非滅苦，不同滅故；能證苦滅，故云苦滅道。
鈔：疏答：以名雖在小等者，通此一問有二意：一、四諦包含故，二、開權顯實故。今初，名雖在小者，經中多言為求聲聞者說四諦故。義通大、小即生滅、無生等。言事、理具足者，如十二緣，但事而無理。今滅諦是理。十二因緣名廣事略，事亦不具，但有苦、集，而無道故。六波羅蜜但顯出世，無世間故；但有道、滅，無苦、集故。謂苦、集二諦下，出具足相。言世界有異，此獨無改者，十方諸佛出世教化，皆令捨於世間，證涅槃故，三世同然。故涅槃云：我昔與汝等不識四真諦是故久流轉生死大苦海。況無量無作下，收後二重。但用前二，性、相具足，大、小包含。況加此二，一實之旨，於是乎在！
疏又為破計下，第二、開權顯實故。以諸經等多說四諦為小，今開此局，名周法界。亡所執相，即入無生；引入一乘，則會真實。況六度等，而不周耶！
爾時文殊師利菩薩摩訶薩告諸菩薩言：
疏：五、正釋文，一品分二：先、標告；
諸佛子！苦聖諦，此娑婆世界中或名罪，或名逼迫，或名變異，或名攀緣，或名聚，或名刺，或名依根，或名虛誑，或名癰瘡處，或名愚夫行。諸佛子！苦集聖諦，此娑婆世界中或名繫縛，或名滅壞，或名愛著義，或名妄覺念，或名趣入，或名決定，或名網，或名戲論，或名隨行，或名顛倒根。諸佛子！苦滅聖諦，此娑婆世界中或名無諍，或名離塵，或名寂靜，或名無相，或名無沒，或名無自性，或名無障礙，或名滅，或名體真實，或名住自性。諸佛子！苦滅道聖諦，此娑婆世界中或名一乘，或名趣寂，或名導引，或名究竟無分別，或名平等，或名捨擔，或名無所趣，或名隨聖意，或名仙人行，或名十藏。諸佛子！此娑婆世界說四聖諦，有如是等四百億十千名，隨眾生心，悉令調伏。
疏：二、諸佛子下，正釋。於中分四：初、娑婆諦名，二、鄰次十界，三、類通一切，四、主、伴無窮。然此望前品，略於單說四洲。就初二中，一一方內，文各有二：一、別列諦名，二、結數辨意。然其立名，或有因從果稱，果藉因名，約事約理，或總或別。如文，當知。
初、娑婆中列內四諦，即為四別：一、苦云罪者，摧也，謂摧壞色、心故；二、逼迫者，不可意境，逼迫身、心也。此二總顯。三、變異者，壞苦也。攀緣者，追求苦也。聚者，五盛陰苦也。刺者，從喻立名，如刺未拔。依根者，由苦能生一切惡也。虛誑者，於下苦中能生樂想也。癰瘡處者，此喻二苦：有癰瘡處，性自是苦，此如五陰苦；若加手等觸，苦上加苦，是苦苦也。愚夫行者，行苦也，愚人所行故，如以睫毛置掌，不覺；若置眼內，為苦不安。愚夫不覺行苦，如掌內之毛，而復以苦反欲捨苦。皆愚夫行也。
二、集中，初二通顯，謂有業惑者，繫縛三界，滅壞善根；次二別顯煩惱；餘多通業惑。
三、苦滅中無諍者，煩惱為諍故。體真實者，非唯惑滅而已，實乃法身常住，為滅諦之義。故次云住自性也，謂本來滅故。
四、苦滅道諦。云十藏者，謂信、聞等，如十藏品說。
二、結云四百億十千者，望前名號，一四洲有十千；今一四天下，一諦亦有十千，四諦歷於百億，故有四百億箇十千。隨眾生心下，顯差別之意也。
鈔：五、正釋文，疏如睫毛者，全是俱舍頌云：如以一睫毛置掌人不覺若置眼睛上為苦及不安凡夫如手掌不覺行苦睫智者如眼睛緣極生厭怖。從而復以苦等者，即法華經第一云：不求大勢佛及與斷苦法深入諸邪見以苦欲捨苦為是眾生故而起大悲心。
疏有業惑者，繫縛三界者，然三雜染，業惑為集；別有多門，總不出二。疏煩惱名諍，即俱舍論云：煩惱名諍，觸動善品故。今滅煩惱，故名無諍。
疏非唯滅惑而已者，如成實等亦說滅者，譬如燈滅，則膏、明俱竭，無復別有一實盡處也。肇公亦用此言。實則滅惑所顯法身常住有實體也。故涅槃第四迦葉問言：如佛所言，如燈滅已，無有方所。如來亦爾，既滅度已，亦無方所。佛告迦葉：善男子！如人然燈之時，燈器大、小，悉滿中油。隨其油在，其明猶存；若油盡已，明亦俱盡。其明滅者，喻煩惱滅；明雖滅盡，燈器猶存。如來亦爾，煩惱雖滅，法身常存。下文又云：如燈滅者，是羅漢涅槃。又四諦品云：若言修習空法，是名不善，滅壞一切如來真法藏故。同於外道。故知滅體，法是真實故。
次云住自性者，證成上文體真實義，則體真實揀非虛妄及非空無。住自性言，即是法住法正位也。本來寂滅，即成上文住自性義。
諸佛子！此娑婆世界所言苦聖諦者，彼密訓世界中或名營求根，或名不出離，或名繫縛本，或名作所不應作，或名普鬬諍，或名分析悉無力，或名作所依，或名極苦，或名躁動，或名形狀物。諸佛子！所言苦集聖諦者，彼密訓世界中或名順生死，或名染著，或名燒然，或名流轉，或名敗壞根，或名續諸有，或名惡行，或名愛著，或名病源，或名分數。諸佛子！所言苦滅聖諦者，彼密訓世界中或名第一義，或名出離，或名可讚歎，或名安隱，或名善入處，或名調伏，或名一分，或名無罪，或名離貪，或名決定。諸佛子！所言苦滅道聖諦者，彼密訓世界中或名猛將，或名上行，或名超出，或名有方便，或名平等眼，或名離邊，或名了悟，或名攝取，或名最勝眼，或名觀方。諸佛子！密訓世界說四聖諦，有如是等四百億十千名，隨眾生心，悉令調伏。
疏：第二、辨十方諦名。一、密訓，即東方界也。苦名分析悉無力者，推之於緣，無實物也。形狀物者，有形皆苦也。集中病源者，謂有攀緣故。滅云一分者，惑由妄起，故分數塵沙；理不可分，故稱一分。道言上行者，所之在滅。言觀方者，謂觀四諦也。更有四方，如十定品。
鈔：疏集中病源者，謂有攀緣者，即淨名第二云：何謂病本？謂有攀緣。從有攀緣，即為病本。下文云何斷攀緣？以無所得。若無所得，則無攀緣。釋曰：正引病本，無得因便。
疏惑由妄起，故分數塵沙等者，即大般若中般若波羅蜜多清淨，若色清淨，若一切智智清淨，無二，無二分，無別，無斷故。故無二分，是一分耳。是以生公云：萬善理同而相兼，惡異而域絕；善因伏惑成別，故有八萬行名。行雖參差，俱果菩提。總由一理以統之。故何有二分？理不可分，如虛空故。
疏所之在滅者，滅為最上。之者，適也。道能證滅，故為上行。此言在於周易。故謙卦云地道卑，而上行、噬嗑卦彖辭云柔得中，而上行，注云：上行，謂所之在進也。凡言上行，所之在貴也。今借此文勢。
疏言觀方，謂觀四諦也者，即涅槃三十六迦葉品中云：如恆河邊有七種眾生：一者、沈沒；二者、沒已還出，出已復沒；三者、沒已卻出，出已不沒；四者、出已觀方；五者、觀方已去；六者、出去淺處，則住；七者、到彼岸。廣有合文，今但取第四觀方一義。經云：是名第四徧觀四方。四方者，即是四諦。釋曰：能觀四諦，即是道諦，故道名觀方。
疏更有四方，如十定品者，即第四十二阿耨達池喻中合池四方云：佛子！何者名為菩薩四方？所謂見一切佛，而得開悟一；聞一切法，受持不忘二；圓滿一切波羅蜜行三；大悲說法，滿足眾生四。釋曰：若觀此四，為菩薩道也。
諸佛子！此娑婆世界所言苦聖諦者，彼最勝世界中或名恐怖，或名分段，或名可厭惡，或名須承事，或名變異，或名招引怨，或名能欺奪，或名難共事，或名妄分別，或名有勢力。諸佛子！所言苦集聖諦者，彼最勝世界中或名敗壞，或名癡根，或名大怨，或名利刃，或名滅味，或名仇對，或名非己物，或名惡導引，或名增黑暗，或名壞善利。諸佛子！所言苦滅聖諦者，彼最勝世界中或名大義，或名饒益，或名義中義，或名無量，或名所應見，或名離分別，或名最上調伏，或名常平等，或名可同住，或名無為。諸佛子！所言苦滅道聖諦者，彼最勝世界中或名能燒然，或名最上品，或名決定，或名無能破，或名深方便，或名出離，或名不下劣，或名通達，或名解脫性，或名能度脫。諸佛子！最勝世界說四聖諦，有如是等四百億十千名，隨眾生心，悉令調伏。
疏：二、最勝世界者，即是南方。前名豐溢，豐溢是正翻，最勝乃義譯耳。苦名有勢力者，生、老、病、死猶四山臨人，世雖賢豪，力無與競。集名非己物者，己本性淨，妄惑何預？滅名義中義者，事善有義，滅理尤勝，義中義也。道名燒然，以智慧火燒煩惱故。
鈔：疏生、老、病、死猶四山臨人等者，涅槃二十九中釋八喻非喻，云：云何非喻？如我昔告波斯匿王云：大王！有親信人從四方來，各作是言：大王！有四大山從四方來，欲害人民。王若聞者，當設何計？王言：世尊！設有此來，無逃避處，唯當專心持戒、布施。我即讚言：善哉，大王！我說四山，即是眾生生、老、病、死。生、老、病、死常來害人。云何大王不修施、戒？即其事也。故賢與不肖，豪強、羸弱，同為四遷，一無脫者。梵王、帝釋、貧窮、下賤、堯舜、桀紂、三皇、四凶，併歸灰壤，皆為苦依。
諸佛子！此娑婆世界所言苦聖諦者，彼離垢世界中或名悔恨，或名資待，或名展轉，或名住城，或名一味，或名非法，或名居宅，或名妄著處，或名虛妄見，或名無有數。諸佛子！所言苦集聖諦者，彼離垢世界中或名無實物，或名但有語，或名非潔白，或名生地，或名執取，或名鄙賤，或名增長，或名重擔，或名能生，或名粗獷。諸佛子！所言苦滅聖諦者，彼離垢世界中或名無等等，或名普除盡，或名離垢，或名最勝根，或名稱會，或名無資待，或名滅惑，或名最上，或名畢竟，或名破印。諸佛子！所言苦滅道聖諦者，彼離垢世界中或名堅固物，或名方便分，或名解脫本，或名本性實，或名不可毀，或名最清淨，或名諸有邊，或名受寄全，或名作究竟，或名淨分別。諸佛子！離垢世界說四聖諦，有如是等四百億十千名，隨眾生心，悉令調伏。
疏：三、西方離垢世界。苦名無有數者，三際無涯故。集名增長者，從惑生惑業故。滅名稱會者，以事之滅稱會理滅故。破印者，世之陰苦，若蠟印印泥，印壞文成，此陰纔滅，彼陰續生。今云破印，永不生也。道名諸有邊者，照實，即生死可盡也。故中論云：真法及說者聽者難得故是故則生死非有邊無邊。謂三事難得，故非有邊。難得者，容有得義得，則生死有邊。受寄全者，業寄於集，暫受還亡；業寄於道，永不可失。
鈔：疏從惑生惑業者，即俱舍頌，具云：從惑生惑業從業生於事從事事惑生有支理唯此。此偈六地當釋，今但要此句。從惑生惑者，謂從愛生取也。言從惑生業者，即從取生有及無明生行。事即是苦。今但說集，唯舉惑業。
疏蠟印印泥者，即涅槃二十九，下當廣釋。次下疏文即彼經文，今當略引。經云：善男子！如日垂沒，山陵堆阜，影現東移，理無西逝。眾生果報亦復如是，此陰滅時，彼陰續生，如燈生暗滅，燈滅暗生。善男子！如蠟印印泥，印與泥合，印滅文成。而是蠟印不變在泥，文非泥出，不餘處來，以印因緣而生是文。現在陰滅，中陰陰生。是現在陰，終不變為中陰五陰，中陰五陰亦非自生，不從餘來。因現陰故，生中陰陰。如蠟印印泥，印壞文成。名雖無差，而時節有異。釋曰：義至下釋。今意在破印耳。陰即是苦。若證滅理，現在之陰不為後因，後陰不生，即破印也。
疏照實，則生死可盡者，此正立理。故中論下，引證。先舉偈文，即邪見品。先有偈云：若世間有邊云何有後世若世間無邊云何有後世。上反釋之。次云：五陰常相續猶如燈火燄以是於世間不應邊無邊。釋曰：以緣生性空，故不屬邊、無邊。復次如中百觀說真法及說者等，此約相說，不遇因緣，則生死無邊；遇，則有邊。此有三事：一、真法如良藥，二、說者如良醫，三、聽者如可治之病。若具此三，煩惱病愈，生死可盡，盡即是有邊；不具此三，煩惱浩然，生死無畔，斯則無邊。故結云非有邊、非無邊也。
疏謂三事難得，故下，疏釋上偈，即影公意。彼疏云：難得，故非有邊；難得，故非無邊。言猶難見，故取意釋。夫言難得，非全不得。若全不得，一向無邊；今有得者，得，則有邊。以難得故，則無邊耳。此亦約一人而說。若總望一切，難有其邊。
疏業寄於集者，設修善業，有漏心修，是寄於集諦。因盡報謝，故云還亡。無漏心修，是寄於道。道符於理，直趣菩提故。
諸佛子！此娑婆世界所言苦聖諦者，彼豐溢世界中或名愛染處，或名險害根，或名有海分，或名積集成，或名差別根，或名增長，或名生滅，或名障礙，或名刀劍本，或名數所成。諸佛子！所言苦集聖諦者，彼豐溢世界中或名可惡，或名名字，或名無盡，或名分數，或名不可愛，或名能攫噬，或名粗鄙物，或名愛著，或名器，或名動。諸佛子！所言苦滅聖諦者，彼豐溢世界中或名相續斷，或名開顯，或名無文字，或名無所修，或名無所見，或名無所作，或名寂滅，或名已燒盡，或名捨重擔，或名已除壞。諸佛子！所言苦滅道聖諦者，彼豐溢世界中或名寂滅行，或名出離行，或名勤修證，或名安隱去，或名無量壽，或名善了知，或名究竟道，或名難修習，或名至彼岸，或名無能勝。諸佛子！豐溢世界說四聖諦，有如是等四百億十千名，隨眾生心，悉令調伏。
疏：四、北方豐溢世界者，豐溢自南方界名。前品，此方名為豐樂，梵云微部地切。豐樂得旨，譯者不審，二名相參耳。苦名有海分者，二十五有各一分也。數所成者，數體即集，集所成故。集名分數者，無一理以貫之，則惑業萬差矣。攫噬者，攫，搏也；噬，嚙也。集之損害，猶惡禽獸也。滅名無所修者，修已極故。道名無量壽者，謂證滅永常。今因標果稱。
鈔：疏二十五有各一分者，頌云：四洲四惡趣梵王六欲天無想五那含四空并四禪。廣如涅槃十四。疏數體即集者，有為之法總名為數，亦心數也。今總中取別，云即集也。
疏無一理以貫之，則業惑萬差者，生公云：凡順理生心名善，乖背為惡；萬善理同而相兼，惡異而域絕。即斯義矣。
諸佛子！此娑婆世界所言苦聖諦者，彼攝取世界中或名能劫奪，或名非善友，或名多恐怖，或名種種戲論，或名地獄性，或名非實義，或名貪欲擔，或名深重根，或名隨心轉，或名根本空。諸佛子！所言苦集聖諦者，彼攝取世界中或名貪著，或名惡成辦，或名過惡，或名速疾，或名能執取，或名想，或名有果，或名無可說，或名無可取，或名流轉。諸佛子！所言苦滅聖諦者，彼攝取世界中或名不退轉，或名離言說，或名無相狀，或名可欣樂，或名堅固，或名上妙，或名離癡，或名滅盡，或名遠惡，或名出離。諸佛子！所言苦滅道聖諦者，彼攝取世界中或名離言，或名無諍，或名教導，或名善迴向，或名大善巧，或名差別方便，或名如虛空，或名寂靜行，或名勝智，或名能了義。諸佛子！攝取世界說四聖諦，有如是等四百億十千名，隨眾生心，悉令調伏。
疏：五、東北方攝取世界。苦名地獄性者，未入忍來，常有墮性。根本空者，約性以說，同淨名五受陰洞達空故。集中由妄惑故，愛、見羅剎橫相執取。妄體本空，故無可取。故中論云：虛誑妄取者是中何所取佛說如是法欲以示空義。滅、道俱名離言者，滅性離言，道令言離故。
鈔：疏未入忍來，常有墮性者，俱舍云：煖必至涅槃頂終不斷善忍不墮惡趣第一入離生。四善根中第三善根方免地獄，故知苦依之身地獄性矣。疏同淨名五受陰洞達空者，即迦旃延章，謂：不生不滅，是無常義；五受陰洞達空無所起，是苦義；諸法畢竟無所有，是空義；於我、無我而不二，是無我義；法本不生，今則無滅，是寂滅義。今唯要第一句。至第三住，當廣分別。
生公云：夫苦之為事，會所成者，豈得有哉！是以言：五受陰空，是苦義也；五受陰，苦之宗也。無常推生及滅，事不在一，又通有漏、無漏故，言諸法苦，以即體是無，義起於內。又得無漏者，不以失受致苦，故唯受陰而已也。洞達者，苦以空為其體，故洞達。無所起者，假會之法，宜配起也。
疏愛、見等者，愛、見羅剎，前已釋竟。二地經云：身見羅剎於中執取，將其永入愛欲稠林。言妄體本空，故無可取者，由二義一段，前名執取，後名無所取，義似相違，故疏牒釋。下引中論釋無所取，即是行品。行即是陰。謂小乘人為菩薩立過云：若一切法空，何以佛說虛誑妄取？若有妄取，法則不空。故偈云：如佛經所說虛誑妄取相諸行妄取故是名為虛誑。故論主舉偈以答，即如今疏所引偈是。此答意云：由不了空，無所取中而生取著，故云妄取；若有可取，不名妄取。明知說於妄取，正為說空，如責翳人妄取空華，正為顯華是非有故。
疏滅性離言者，諸法寂滅相，不可以言宣故。道令言離者，亡心體極，離言契滅故。
諸佛子！此娑婆世界所言苦聖諦者，彼饒益世界中或名重擔，或名不堅，或名如賊，或名老死，或名愛所成，或名流轉，或名疲勞，或名惡相狀，或名生長，或名利刃。諸佛子！所言苦集聖諦者，彼饒益世界中或名敗壞，或名渾濁，或名退失，或名無力，或名喪失，或名乖違，或名不和合，或名所作，或名取，或名意欲。諸佛子！所言苦滅聖諦者，彼饒益世界中或名出獄，或名真實，或名離難，或名覆護，或名離惡，或名隨順，或名根本，或名捨因，或名無為，或名無相續。諸佛子！所言苦滅道聖諦者，彼饒益世界中或名達無所有，或名一切印，或名三昧藏，或名得光明，或名不退法，或名能盡有，或名廣大路，或名能調伏，或名有安隱，或名不流轉根。諸佛子！饒益世界說四聖諦，有如是等四百億十千名，隨眾生心，悉令調伏。
疏：六、東南饒益世界。苦名如賊者，五盛陰苦劫害我故。集名無力者，於出生死無有力能。善法治之，不復相拒故。滅名捨因者，無為無因，而體是果。菩提之道望此亦因，獨寂滅、涅槃得稱果果，故曰捨因。道名一切印，無不審決故。印義後說。
鈔：疏無為無因，而體是果者，即涅槃。師子吼品云：涅槃無因，而體是果。若涅槃有因，不得名為般涅槃也。謂涅槃之體畢竟無因，如無我、我所故。亦如俱舍：無為無因果。謂六因無五，但有能作，故名捨因。而體是果，則離繫果。菩提之道望此亦因者，要得菩提證涅槃故，故此菩提亦名為因，是果中因故。滅理涅槃亦是因家之果，又是菩提果家之果故。
諸佛子！此娑婆世界所言苦聖諦者，彼鮮少世界中或名險樂欲，或名繫縛處，或名邪行，或名隨受，或名無慚恥，或名貪欲根，或名恆河流，或名常破壞，或名炬火性，或名多憂惱。諸佛子！所言苦集聖諦者，彼鮮少世界中或名廣地，或名能趣，或名遠慧，或名留難，或名恐怖，或名放逸，或名攝取，或名著處，或名宅主，或名連縛。諸佛子！所言苦滅聖諦者，彼鮮少世界中或名充滿，或名不死，或名無我，或名無自性，或名分別盡，或名安樂住，或名無限量，或名斷流轉，或名絕行處，或名不二。諸佛子！所言苦滅道聖諦者，彼鮮少世界中或名大光明，或名演說海，或名揀擇義，或名和合法，或名離取著，或名斷相續，或名廣大路，或名平等因，或名淨方便，或名最勝見。諸佛子！鮮少世界說四聖諦，有如是等四百億十千名，隨眾生心，悉令調伏。
疏：七、西南鮮少世界。苦名邪行者，體非正道，是行性故；集名廣地，生大苦樹故宅主即無明也；滅名絕行處者，心路絕故；道名廣大路者，先聖後賢游之，而不厭故。
諸佛子！此娑婆世界所言苦聖諦者，彼歡喜世界中或名流轉，或名出生，或名失利，或名染著，或名重擔，或名差別，或名內險，或名集會，或名惡舍宅，或名苦惱性。諸佛子！所言苦集聖諦者，彼歡喜世界中或名地，或名方便，或名非時，或名非實法，或名無底，或名攝取，或名離戒，或名煩惱法，或名狹劣見，或名垢聚。諸佛子！所言苦滅聖諦者，彼歡喜世界中或名破依止，或名不放逸，或名真實，或名平等，或名善淨，或名無病，或名無曲，或名無相，或名自在，或名無生。諸佛子！所言苦滅道聖諦者，彼歡喜世界中或名入勝界，或名斷集，或名超等類，或名廣大性，或名分別盡，或名神力道，或名眾方便，或名正念行，或名常寂路，或名攝解脫。諸佛子！歡喜世界說四聖諦，有如是等四百億十千名，隨眾生心，悉令調伏。
疏：八、西北歡喜界中，苦諦闕一者，晉譯少出生，唐譯少失利。集名無底者，煩惱深故，非習道學浮，沈而不已。滅名破依止，身與煩惱互為依止，展轉無窮；唯證滅理，方能永破。道名廣大性者，無不在故。
鈔：疏非習道學浮，沈而不已者，亦涅槃三十二師子吼品恆河七人之意。習道是法，學浮是喻。經中因師子吼問：若一切眾生乃至闡提定有佛性，即當定得無上菩提。何以一切眾生不得涅槃？若有佛性力故，何須修習八正道等？佛便讚歎，謂舉此喻。佛言：善哉，善哉，善男子！如恆河邊有七種人，若為洗浴，恐怖賊寇；或為採華，則入河中。第一人者，入水則沒。何以故？羸無力故，不習浮故。第二人者，雖沒還出，出已復沒。何以故？身力大故，則能還出；不習浮故，出已還沒。第三人者，沒已即出，出更不沒。何以故？身重故沒，力大故出；又習浮故，出已即住。第四人者，入已便沒，沒已還出，出已即住，徧觀四方。何以故？重故則沒，力大故還出，習浮則住；不知出處，故觀四方。第五人者，入已即沒，沒已還出，出已即住；住已觀方，觀方已即去。何以故？為怖畏故。第六人者，入已即去，淺處則住。何以故？觀賊遠近故。第七人者，既至彼岸，登上大山，無復恐怖，離諸怨賊，受大快樂。善男子！生死大河亦復如是，有七種人，畏煩惱賊，故發意欲度。
此下則義引經文。第一者，謂出家披衣，隨逐惡友，聽受邪法，撥無因果，即一闡提。沒生死河，不能得出，是第一人。第二人者，欲度生死，斷善根，故沒；親近善友，得信心，故出。又遇惡友，復斷善根，故復沒也。第三人者，斷善根，故沒；近善友，得信心，故出。信如來常住，修習淨戒，讀誦、書寫十二部經，堅住施、慧，故名不沒。修戒、施、慧，即是習浮。第四人者，沒出與住，皆同第三，但合觀方。云觀四方者，四沙門果。第五人者，餘義同前。但即去者，心無退轉是住。無退轉已，即便前進。前進者，謂辟支佛。第六人者，前喻之中但云入已即去，及至合中，亦同第五，皆有沒、出、住、去。去至淺處，則住者，謂諸菩薩欲為度脫諸眾生，故住觀煩惱。經云：第七人者，發意欲度生死大河，斷善根故，於中沈沒。親近善友，獲得信心。得信心已，是名為出。以信心故，受持、讀誦、書寫、解說十二部經。為眾生故，廣宣流布，樂於惠施，修習智慧。以利根故，堅住信、慧，心無退轉。無退轉已，即便前進。既前進已，得到彼岸，登大高山，離諸恐怖，多受安樂。善男子！彼岸山者，喻於如來；受安樂者，喻佛常住；大高山者，喻大涅槃。善男子！是恆河邊如是諸人，悉具手足，而不能度，一切眾生亦復如是。實有佛寶、法寶、僧寶。如來常說諸法要義，謂八聖道、大般涅槃，而諸眾生，悉不能得。此非我咎，亦非聖道、眾生等過，當知悉是煩惱過惡。以是義故，一切眾生不得涅槃。釋曰：是知眾生雖有佛性，要須修道，方至彼岸。
疏身與煩惱互為依止，展轉無窮，即涅槃四十，納衣梵志問言：如瞿曇說，無量世中作善、不善，未來還得善、不善身，是義不然。何以故？如瞿曇說，因煩惱故，獲得是身。若因煩惱獲得身者，身為在先？煩惱在先？若煩惱在先，誰之所作？住在何處？若身在先，云何說言因煩惱得？是故若言煩惱在先，是則不可；若身在先，是亦不可；若言一時，是亦不可；先、後、一時，義俱不可。是故我說一切諸法，皆有自性，不從因緣。下經答云：善男子！汝言身為在先，煩惱在先者，是義不然。何以故？若我當說身在先者，汝可難言：汝亦同我，身不在先，何因緣故而作是難？善男子！一切眾生身及煩惱俱無先、後，一時而有。雖一時有，要因煩惱而得有身，終不因身有煩惱也。
釋曰：上有三關，先、後、一時，佛捨前、後，而用一時。恐難一時，故自遮云：汝意若謂如人二眼一時而得，不相因待左不因右，右不因左，煩惱及身亦如是者，是義不然。何以故？世間眼見炷之與明，雖復一時，明要因炷，終不因明，而有炷也。釋曰：此佛一答，一時、因緣二義並成。故今疏云身與煩惱互為依止。互為依止之言，即俱時義，非謂因身有煩惱也。謂因煩惱而得有身，能生煩惱，復依身住，亦不應難。未有身時，煩惱依何？故云互依，二互因依，展轉無際。若證滅理，因惑不生；惑既不生，身從何得？非唯身滅，證於不生，展轉之見亦皆寂滅。
疏道名廣大性者，無不在者，然道無不在，亦是莊子：東郭子問於莊子曰：道何所在？答曰：道在瓦甓。曰：何下耶？莊子曰：道在屎、尿。曰：何愈下耶？曰：道無不在。彼以虛無自然為道。無法不是虛無自然，故無不在。今以類取，則真如、寂滅無所不在。道符於滅，何所不在？
諸佛子！此娑婆世界所言苦聖諦者，彼關𨷲世界中或名敗壞相，或名如坏器，或名我所成，或名諸趣身，或名數流轉，或名眾惡門，或名性苦，或名可棄捨，或名無味，或名來去。諸佛子！所言苦集聖諦者，彼關𨷲世界中或名行，或名憤毒，或名和合，或名受支，或名我心，或名雜毒，或名虛稱，或名乖違，或名熱惱，或名驚駭。諸佛子！所言苦滅聖諦者，彼關𨷲世界中或名無積集，或名不可得，或名妙藥，或名不可壞，或名無著，或名無量，或名廣大，或名覺分，或名離染，或名無障礙。諸佛子！所言苦滅道聖諦者，彼關𨷲世界中或名安隱行，或名離欲，或名究竟實，或名入義，或名性究竟，或名淨現，或名攝念，或名趣解脫，或名救濟，或名勝行。諸佛子！關𨷲世界說四聖諦，有如是等四百億十千名，隨眾生心，悉令調伏。
疏：九、下方關𨷲世界。苦名我所成者，我見有故；集名我心，即我見、愛；滅名覺分者，所覺處故；道名入義者，能入滅諦第一義故。
諸佛子！此娑婆世界所言苦聖諦者，彼振音世界中或名匿疵，或名世間，或名所依，或名傲慢，或名染著性，或名駛流，或名不可樂，或名覆藏，或名速滅，或名難調。諸佛子！所言苦集聖諦者，彼振音世界中或名須制伏，或名心趣，或名能縛，或名隨念起，或名至後邊，或名共和合，或名分別，或名門，或名飄動，或名隱覆。諸佛子！所言苦滅聖諦者，彼振音世界中或名無依處，或名不可取，或名轉還，或名離諍，或名小，或名大，或名善淨，或名無盡，或名廣博，或名無等價。諸佛子！所言苦滅道聖諦者，彼振音世界中或名觀察，或名能摧敵，或名了知印，或名能入性，或名難敵對，或名無限義，或名能入智，或名和合道，或名恆不動，或名殊勝義。諸佛子！振音世界說四聖諦，有如是等四百億十千名，隨眾生心，悉令調伏。
疏：十、上方振音世界。苦名匿疵，身為惑病所藏處故。傲慢者，慢以生苦為業，果取因名。染著性者，性令染故。如樂受壞苦，誰謂苦耶？駛流者，剎那性故，即行苦也。不可樂者，苦苦也。覆藏者，藏苦因故；樂藏壞苦故；不苦不樂，藏行苦故。速滅者，流轉苦也。難調者，誰不欲捨？莫之能出。不憚疲苦，方能調之。集名至後邊者，不斷無窮故。門者，入苦趣故。滅名不可取，取，則不滅也。小之，則無內，不容一物也；大之，則無外，法界性也。道名難敵對者，有惑必破，不為惑破故。猶明能滅暗，故無暗而不滅；暗不滅明，何能相敵？
諸佛子！如此娑婆世界中說四聖諦，有四百億十千名。如是東方百千億、無數、無量、無邊、無等、不可數、不可稱、不可思、不可量、不可說，盡法界、虛空界所有世界，彼一一世界中說四聖諦，亦各有四百億十千名，隨眾生心，悉令調伏。如東方、南、西、北方、四維、上、下亦復如是。
疏：第三、諸佛子下，類通一切。初舉娑婆以類東方，後舉東方以類餘九。
諸佛子！如娑婆世界有如上所說十方世界，彼一切世界亦各有如是十方世界。一一世界中說苦聖諦，有百億萬種名，說集聖諦、滅聖諦、道聖諦，亦各有百億萬種名，皆隨眾生心之所樂，令其調伏。
疏：第四、如娑婆下，顯主、伴無盡。文中，初舉此例彼，謂娑婆為主，有密訓等盡空世界，皆為伴；後彼一切下，以彼類此，則知密訓等盡空世界為主，攝伴亦爾。則無盡無盡耳。此猶約娑婆同類世界而說，以結數中同百億故。餘樹形等異類世界，彼一一類，皆徧虛空法界，是則重重無盡無盡，非此所說也。如是皆為調伏眾生。
鈔：疏則知密訓等虛空世界為主，攝伴亦然者，此有兩重：一、即釋迦在此為主，攝密訓等為伴，則在密訓為主，攝娑婆等為伴亦然，方是一佛之諦。二、如此佛諦名既主、伴無盡，則密訓等他佛為主，諦名亦然。
疏：光明覺品第九三經。：解此一品，略以五門：初、來意中自有其十：一、為答前所依果問故。然古德對前二品，已答二問，此品正答三問，謂：長行放光，答佛威德；見成正覺，答成菩提；文殊說偈，正答佛法性問。今更一解，謂長行但現相答，已如前說。偈中具答三問，謂：初五答菩提，次一答威德，後四答法性。二、為廣名號品，總標多端故，正廣種種觀察是意業故。三者、即說十信之體性故。如下三會，將說正位，皆有偈讚。此其類也。四、顯實徧故。但所說有二：一、佛，二、法。佛有二：一、身，二、名。法亦有二：一、權，二、實。前但佛名徧，此顯身徧。四諦即實之權徧，此品顯即權之實徧故。五、現驗故。上二云徧，眾未目覩，今光示徧相故。六、顯總徧故。前但名、諦別徧，今此一會即徧法界，一一皆悉同時、同處、同眾、同說、同徧故。七、顯圓徧故。謂前顯差別一切，方能徧一切；今顯無差別一切，即圓融徧一切故。八、與下經為其則故。謂下經結通云：徧一切者，皆如此辨，以如來一乘圓教於須彌山等一類世界施、化分齊，皆若此故。九、示前神通相故。上云現通，如何現耶？一會不動，徧法界故。十、為顯理、事俱無障礙，令捨執從法故。此意雖通，在文偏顯。有上諸義，故此品來也。
鈔：光明覺品第九：疏前但名、諦別徧等者，如名號品。如來於此名悉達等，在密訓等，名則不同，十方例然。諦名亦爾。此是一重別徧。二者、名徧而非是諦徧，諦徧而不是名徧，故云名、諦別徧。言今此一會即徧法界者，經云：如於此處見佛。世尊坐蓮華藏師子之座，彼盡虛空、徧法界、一切世界閻浮提中亦如是坐。此是總徧相也。對上二別，亦有二總：一、總徧諸處，二、主、伴、時、處等總皆徧也。言同時者，無前後也。言同處者，此有二處：一者、約主，同在普光明殿；二者、約伴，同居金色世界等。言同眾者，亦有二眾：一、約主佛，十剎塵數菩薩圍繞；二、約伴眾，謂文殊等諸來菩薩亦各領十佛剎塵故。言同說者，一切處文殊同時發聲而說頌故，法界皆同說十信故。言同徧者，結上諸同，謂主、伴、時、處，皆悉徧也。
疏七、顯圓徧故者，問：此與第六有何異耶？第六亦名、諦別徧，今亦云差別方能徧；第六云一會即徧，今此亦云無差別一切徧。二相難分。答曰：細尋方別，前是總別對，此是圓別對。二處別，則大同；而圓、總，則異。前言總、別者，別，則此界、他界名各不同；總，則處處皆同。此一。今圓、別者，別，則要有差別，方能徧故。若不差別，不能徧也。圓，則不要差別，而能周徧。能周徧之法，一一圓融，故云無差別。一別，一切別，即圓融徧一切。上一切字是主、伴、處、眾，是能徧之一切；下一切字但是所徧一切處耳。而言圓融者，一會即是彼一切會，亦非此會處處到也。即此，即彼，即一，即多，故云圓融。又第六約所徧處，以論總、別。東名非西名，所徧別也。此會即彼會，所徧處總也。七約能徧，以論圓、別。要將差別之法，方能普徧，是身、名別也。今是圓融無差別之法，即能徧，故名為圓也。前之別如列宿徧九天，此之別如一月落百川。故前云別，則二處大同。大同者，有小異故：前之總如一雲之滿宇宙，此之圓如和香之徧一室。故云總、圓，誠有異也。
疏：第二、釋名者，一、開，二、合。初、開者，光明，體也；覺者，用也。此二各二，謂光有身、智二光，覺有覺知、覺悟。又光有能照、所照，覺有能覺、所覺。如來放身光，照事法界，令菩薩覺知，見事無礙。文殊演智光，雙照事、理，令眾覺悟法之性、相。二、合者，良以事、理俱融，唯一無礙境，故得一事，即徧無邊，而不壞本相。身、智無二，唯一無礙光，故涅槃經瑠璃光菩薩處云：光明者，名為智慧。知、悟不殊，唯一平等覺；悟心之知，無事非理故。又此二光不異覺境。此三圓融唯無礙之法界。雖平等絕相，不壞光明之覺。品中辨此，故以為名。若從開釋光明之覺，光明有覺之用，通依主、有財。若從合說，光明即覺，可持業也。
鈔：疏第二、釋名，疏中先得名；後若從開下，釋名。前中初、開者下，文亦有二：初、正有三重，義含四對：一、二光，二、二覺，三、能、所。能、所中義分為二：一、上二光能、所，二、下二覺能、所。從如來放身光下，二、別示上來四對之相。謂分二光各屬文殊及佛，二覺別配身、智二光。而二光中各有兩重能、所。謂如來放身光，能照也；照事法界，即所照也。令菩薩覺知，即能覺也；見事無礙，是所覺也。所覺，即照所成益。上即長行中事。二、文殊以智光，即能照也；雙照事、理，即所照也。令眾覺悟，即能覺也；法之性、相，即所覺也。所覺，即照所成益，即偈頌中意。
疏二、合者下，合上四對，義有五重，文有六節：一、合二境，即前所照。若事、理不融，餘皆不合，故先明之。言故得一事，即徧無邊，而不壞本相者，即前所覺，見事無礙。二、身、智無二者，合二光也。引涅槃證者，瑠璃光菩薩放身光明，文殊乃云光明者，名為智慧，則知二光不別。即第二十一經。三、知、悟不殊下，合二覺也。謂前身光照文殊等，覺知如來光照我剎。然文殊等知是無知之知，故名悟心之知。知事即理，二覺合也。不同凡、小，取事、理相。四、又此二光不異覺境者，即合能、所也。二種能、所一時雙合，則能照、所照、能覺、所覺，皆性融故，舉一全收。五、此三圓融唯無礙之法界者，總融上三也。上雖四對，體唯有三，謂：能覺之光、所照之境、所成之覺。三對六法，舉一全收，為一法界。此上五重合竟。六、雖平等絕相下，結成品名。上開多約相，合多約性；即開即合，不壞性、相，故云光明覺也。
疏：第三、宗趣者，以身、智二光無礙覺悟為宗，令物生信為趣。又釋名並是品宗，來意盡為意趣。
鈔：疏又釋名並是品宗等者，立名從所宗故，來意辨意趣故。故賢首以此釋名為其品宗，以此來意為其意趣。
疏：第四、解疑妨。問：此足輪光何時放耶？若說名、諦竟，如何佛剎菩薩眾數並同名號？如先已放，前何不說？答：是前名號品放。但前二品明文殊此會說法，不俟光照；今辨百億剎中乃至徧法界說，故須光以顯示。其所來菩薩，即前菩薩，故並全同。次有妨云：光照百億，百億何不照此？釋云：此為主故。若彼為主，則說彼照。又疑云：下光既窮法界，金色更在何許？當剎當剎有本會處，皆去十剎，主、伴徧故。
鈔：疏第四、解疑難者，文有三重：初一、具疑難。光何時放？滯二途故。從若說名、諦下，躡迹申難。答中，初、指前決其所疑；從但前二品下，二、為其解難。謂前二品未要放光，故前不明；此中始要，故此方說。此中菩薩即是牒前，故前十方，一一別說，此則併牒。二、光照百億下，唯難無疑。三、又疑云：下光既窮法界下，唯疑不難。但疑金色等何所在故，是不決耳。疑意云：此界放光，而金色等去於此界各十佛剎。今若主佛至東十佛剎處放光，則是文殊所從之剎。若更至東十剎，金色乃在放光之西；九方例然。故云金色更在何所。舉初為例，九色例然。後當剎下，答。答意云：主剎向東放光，餘之十剎一時向東。主剎如車轂，十方金色等則如輻輞，車轂若移，輻輞皆移。故下經云：盡法界、虛空界、一切世界，皆有百億閻浮提，一切如來亦如是坐，悉以佛神力故，十方各有一大菩薩，所從來剎謂金色世界等。如向東既爾，徧餘九方亦然。故主與伴一時俱徧。既徧法界總是娑婆，亦徧法界皆是金色。徧法界皆是妙色，十色皆徧。且依此會；餘會徧等，已如玄中。
疏：第五、釋文，大分為二：初、如來放光；二、照此下，光至分齊。今初，足下放者，表信四義：一、自下而上，信最初故。二、最卑微故。三、為行本故。智論第九云：足下放光者，身得住處，皆由於足。四、顯信該果海，已滿足故。輪義亦然，圓無缺故。言百億光者，以徧法界所照之剎，皆百億故。
鈔：第五、釋文，疏智論云足下放者，身得住處，故云於足，即第九論。釋經從足下千輻輪相中放六百萬億光明，表說六度故。義有兩意：此是初意。第二意云：復次一身中雖頭貴而足賤，佛不自貴光，不為利養，是故於賤處放光。彼約教相，故作是釋。今文約表，故不正用，即是第二最卑微故攝之。
疏：第二、光至分齊者，此中光照大數，約其現文，且有二十六節。前九別明，後十七同辨。即為十段。若據實義，應有等法界無盡之節；節節有偈，中、上本經必應廣說。然非多度放光，亦非一度放光，次第照於多節。唯一放光，同時頓照盡空世界。但為言不並彰，說有前後。隨機心現，節節各見；則如來光明節節而照，金色文殊節節而至，乃至法界，各見亦爾。在佛、文殊，節節皆徧，如月普照，百川各見。若法界機，頓見前來諸類所見。信會既爾，住、行等會同徧亦然。
鈔：疏第二、光至分齊，疏文有三：初、明光至節數；二、然非多下，揀非；三、唯一下，顯正。於中三：初、正明一光頓照。二、隨機心現下，次通難。難云：既一時頓照，何以有二十六節等耶？釋云：隨機見故。三、在佛、文殊下，揀濫。云何濫耶？上釋妨中文有三節：一、權機節節見，二、光節節照，三、文殊節節至。如第一百億內機，則非百世界中機；百世界中機，則非千世界中機；則應第一節中文殊、如來非第二節中文殊、如來。故今釋云：唯第一機節節互非，下二節節皆徧，如第一三千佛光即是第二，乃至徧法界光；文殊亦爾，正徧第一節，文殊即徧法界。而節節見者，但由機感，故云百川各見。機復有差：若未入法界，節節不同；已入法界，皆如文殊諸節頓見。
疏：十段之中，文各有二，皆長行，佛以身光照現事境，令眾目覩；偈頌，文殊智光讚述事、理，令眾悟入。十段依答文三：初五答菩提，即分為五：初一、總顯菩提超情，二、通顯菩提因果，三、顯八相菩提，四、顯菩提體性，五、顯菩提之因。今初，長行中二：先、照本界染、淨；二、如此處下，現自法會普徧之相。前中三：初、總標分齊；二、百億閻浮下，別顯所照；三、其中下，類結明顯。
今初，言三千大千者，俱舍云：四大洲日月蘇迷盧欲天梵世各一千名一小千界此小千千倍說名一中千此千倍大千皆同一成壞。梵世謂即初禪，故云同一成壞。以三度積，故曰三千。略去小、中，舉其末後，故云大千。長阿含十八、雜阿含十六、正理三十一及瑜伽、智論、雜集、顯揚亦不殊此。有云：然顯揚第一明三千世界三災所壞，故知初禪小千，二禪中千，三禪大千；若金光明，直至非想，皆云百億。意在徧諸天故。此經文中但至色頂，約無色，無處故。今依二經。
鈔：疏俱舍云：四大洲日月等者，此文易了，總以喻顯。一小千界如一千錢，一中千界如千貫錢，大千世界如千箇千貫。而但取於初禪為數，已上不說。若舉二禪已上，則不同一成壞；火災所壞，唯初禪故。故正理三十一云：少光等天非小千界攝。積小千為中千，積中千為大千，亦不攝彼。
疏長阿含十八下，二、例同餘文。下引二經、四論，並同俱舍。俱舍是十一，瑜伽第二，智論第十一，雜集第六，顯揚第一。
疏然顯揚第一明三千世界三災所壞者，即刊定記意。上即論文。故彼論釋三千，意云：如是三千，三災所壞，謂火、水、風。故知初禪已下，即刊定取意解釋。謂火災壞初禪，水災壞二禪，風災壞三禪。明知說小千，但數初禪；若數中千，即數二禪，以二禪量等中千故；若數大千，即數三禪，三禪量等大千故。是知有百億初禪，有百萬二禪，一千三禪，唯一四禪。然若語量，即是向說。所引文證，義則不成。以言三千，皆許三災壞故。若中千數於二禪，二禪即火災不壞等。思之。正義如前引俱舍，正理已釋。
疏、金光明經，直至非想者，經云：是諸人王手擎香爐，供養經時，其香徧布。於一念頃徧至三千大千世界百億日月，乃至百億非非想天。言今依二經者，即金光明及此經文。約有處所，但至色頂；約該地法，徧於四空。四空無處，隨處得果。如在欲界得無色定，即於欲界而受果報，故無別處攝在二界，然皆通於二十八天。若爾，與諸經論云何會釋？意云：且如二禪直語其量，等千初禪。以小千初禪向上取之，則有千二禪；如是百億初禪向上取之，則有百億四禪。譬如夏雲普覆九州，若以州取，則有九雲；若以郡取，則四百餘雲；若以縣取，千數未多。或言一雲普覆萬國，或言萬國各有夏雲。思之，可知。
百億閻浮提、百億弗婆提、百億瞿耶尼、百億鬱單越、百億大海、百億輪圍山、
疏：二、別顯所照中，初、現人中，二、現八相，三、現諸天。初中閻浮提者，新云贍部。俱舍云：阿耨達池岸有樹，名贍部，因以名洲。提者，此云洲也。東弗婆提者，此云勝身，身勝餘洲故。西瞿耶尼，此云牛貨，以牛貨易故。北鬱單越，此云勝生，以定壽千歲，衣食自然故。大海者，即外鹹海也。百億輪圍者，一四天下，一小鐵圍故。中者有千，大者唯一。
皆云百億者，此方黃帝算法，數有三等，謂上、中、下。下等數法，十十變之；中等，百百變之；上等，倍倍變之。今此三千，若以小數，計有萬億；今約中數，從千已上百百變之，則有百億。故唐三藏譯為百俱胝。測公深密記第六云：俱胝，相傳釋有三種：一者、十萬，二者、百萬，三者、千萬。由此三千以俱胝數，或至百數，或至千數，或至百千。唐三藏譯是千萬也，故至百數。又依俱舍譯洛叉為億。此譯俱胝為億。故下光照一億、十億等，梵本皆云俱胝。總由俱胝之數不同故也。
鈔：疏俱舍云：阿耨達池岸者，即第十一論。釋無熱池竟，云於此池側有膽部林。其形高大，其果甘美。依此林故，名贍部洲。或依此果，以立洲號。論更不釋。有云：以此洲南狹北闊，樹葉頭大後小，似此洲故。未見有釋。若立世阿毗曇云：樹在此洲之南。瞿耶尼亦云瞿陀尼。瞿，即牛也；陀尼，貨也。北洲，新云俱盧。餘可知。
疏若以小數，計有萬億者，小數即下等，十十變也。謂十小千為萬，百小千為億，千小千為中千，已有十億；更千中千為一大千，一千中千即有千箇十億，故為萬億。
疏今約中數者，謂從千已上，方百百變之。謂百小千，方為一萬；千箇小千為中千，方是十萬；十箇中千始為百萬，方是一億。既十中千為一億，今有千箇中千，故有百億耳。故唐三藏下，二、引證。既譯百億為百俱胝，俱胝存其梵言，億是此語，故二義同。次引測公三種俱胝，證百億為百俱胝。言或至百數者，即三千有百億是也，以千萬為俱胝故。或至千數者，以百萬為俱胝，謂小數數之中千，有百萬箇小千，方是一億。今大千有千中千，故為千億。或至百千者，即以十萬為一俱胝故。中千已有百俱胝，千箇中千，方為大千，大千則有百千俱胝也。故疏云唐三藏譯是千萬為俱胝。故三千有百俱胝，俱胝即億。
疏又依俱舍下，三、會釋俱胝不同。言俱舍譯洛叉為億者，亦是十一論。釋水輪云：次上水輪深十一億二萬下八洛叉水餘凝結成金。初以唐言云十一億二萬由旬，下句梵語云下八洛叉水，則八億由旬為水，三億二萬由旬為金，故知洛叉為億也。下阿僧祇品云：一百洛叉為一俱胝，則俱胝義當於兆。良以俱胝有三等故，則俱舍洛叉云億，當十萬云億；下云一百洛叉為一俱胝，則當千萬云億也。
百億菩薩受生、百億菩薩出家、百億如來成正覺、百億如來轉法輪、百億如來入涅槃、
疏：二、現八相中文有五相，受生含三。佛成道後始放光明，卻現初生及後涅槃者，約微細門，融三世故。亦非能照是報，所照是化，以放光身在摩竭故；此經報、化融故；大菩薩等，化處見報；下位之機，報處見化。二不並故。能照、所照，唯是一佛，顯佛自在超思議故。
鈔：疏約微細門，融三世者，一中頓具一切諸法，炳然齊現，名微細門。故說一相之中具餘七相，如在母胎即具餘七。今在成正覺相中具餘七相也。言融三世者，亦即十世隔法異成門，受生是過去，涅槃是未來故。疏亦非能照是報者，揀濫釋也。可知。言二不並故者，報處見化；見化，不見報，非謂報、化並現故也。
百億須彌山王、百億四天王眾天、百億三十三天、百億夜摩天、百億兜率天、百億化樂天、百億他化自在天、百億梵眾天、百億光音天、百億徧淨天、百億廣果天、百億色究竟天，
疏：三、百億須彌下，現諸天中舉須彌者，二天所依故。
其中所有，悉皆明現。
如此處見佛。世尊坐蓮華藏師子之座，十佛剎微塵數菩薩所共圍繞，其百億閻浮提中百億如來亦如是坐。
疏：二、現自法會中二：先、現本會。此是一會徧一切處，非是多處各別有會，乃至法界亦如是徧。此圓融法非思之境。
鈔：疏非是多處各有會者，亦是揀濫，恐人誤解。若多處有會，似如十人為會，十會在一室中，一燈照了，令人頓見十會百人。今不爾也。一會徧一切處者，如於一室懸百面鏡，中有十人共為一會，則百鏡中有百會也。思之。
悉以佛神力故，十方各有一大菩薩，一一各與十佛剎微塵數諸菩薩俱來詣佛所。其名曰：文殊師利菩薩、覺首菩薩、財首菩薩、寶首菩薩、功德首菩薩、目首菩薩、精進首菩薩、法首菩薩、智首菩薩、賢首菩薩。是諸菩薩所從來國，所謂：金色世界、妙色世界、蓮華色世界、薝蔔華色世界、優鉢羅華色世界、金色世界、寶色世界、金剛色世界、玻瓈色世界、平等色世界。此諸菩薩各於佛所淨修梵行，所謂：不動智佛、無礙智佛、解脫智佛、威儀智佛、明相智佛、究竟智佛、最勝智佛、自在智佛、梵智佛、觀察智佛。
疏：二、悉以佛神力下，現新集眾。言佛神力者，亦即是前各隨其類，現神通也。文有四段，謂：總顯、列名、剎號、佛名。皆同名號品中，但增百億為異耳。
爾時一切處文殊師利菩薩各於佛所同時發聲，說此頌言：
疏：偈文分二：先彰說人，後顯偈辭。今初，言一切處文殊者，略申三義：一、約當節，如初節中百億佛前有百億文殊，為一切也。各各皆說當節之偈，故文皆云各於佛所。二、一文殊從一處東來，即從一切處東來；至一法會，即至一切法會。故雖東來，而即一切處，以是法界即體之用身故。三、約表法，文殊乃是不動智之妙用。觸境斯了，六根三業盡是文殊；實相體周，萬象森羅無非般若。何有一處非文殊哉！下九節中皆有二段，倣此，可知。
鈔：疏一切處文殊，略申三義者，第一、約文，即是以應就機，令百川中一時見月。言各各皆說當節之偈者，如百億內同說若有見正覺偈。第二、節內同說眾生無智慧偈。然有四句：一、一切處文殊同說一偈，是一切即一；二、但一文殊十節說偈，是一即一切；三、各於佛所，即一唯是一；四、諸處文殊，各偈不同，即是一切中一切。
疏二、一文殊從一處東來下，第二、釋約義。復語其實德，如前溪之月即是後溪及千江、百川之月，全入前溪。所以爾者，一切處月不離本月，故本月落溪，則千處俱落。第三、約表者，文殊主般若門。若約觀照般若，智了萬境，無非般若，若白日麗天，無物不照矣；若實相般若，無法非實相體，故無非般若，猶水全徧波，無波非水。大般若云：般若波羅蜜多清淨，故色清淨；色清淨故，一切智智清淨。何以故？若般若波羅蜜多清淨，若色清淨，若一切智智清淨，無二，無二分，無別，無斷故。通於觀照及實相也。
疏：二、正顯偈辭。然釋此偈，有通有別。通者，此明菩提超情；別，謂顯前光中所見之事。於中又二：一、約境，謂融前所照，顯理法故；二、約觀，謂令大眾泯絕諸見，於所照事不生執取。然觀資理成，理由觀顯，故通而釋之。即明菩提超情。大分為二：初一反顯，餘九順釋。今初反顯違理之失，謂菩提體德超絕一切。佛地論明佛非漏、非無漏，亦應於世非著、非無著。今乃見佛內離諸漏，外不著世，則有漏可離，有世不著，取捨未亡。此見違理，故非道眼。證道眼者，無分別故。
鈔：二、正顯偈，疏然觀資理成等者，以賢首有上二意，各別科文：初、約境顯理中，十偈為三：初一法超情表，次八會事歸理，後一事如理融。成前一會即一切會等，事無障礙也。二、約心，令泯絕諸見。依此釋經，十偈為六：初之二頌頌於放光，佛令離見；次、一頌會前光所照處，以明離見；三、有三頌會前所現本法會等，以明離見；四、有二頌別會諸菩薩大眾，以明離見；五、有一頌會前所照眾生；六、末後一頌明前法會周徧所由。今疏意明不為兩般，合成一釋。顯理、離見二義相成，故總出所以，云觀資理成；若不見理，不成觀照故。理由觀顯者，不得觀照，安能會理？理無廢興，弘之由人。故觀成契理，諸見自亡。故合為一釋，皆帶顯理破見之義。一一具於通、別二意，故初偈反顯，明違理起見，為過失生；後九順明會理，則理顯而見息也。
疏：餘偈順顯見理之益，皆上三句觀相，下句觀益。於中九偈各是一義，且分為四：初六觀佛，次一趣求，次一觀生，後一了法。初中初偈正顯佛菩提性本來自空。稱此而知，則無上失。體謂真性，相謂德相。並性無所有，竟何所離？本無有著，誰為無著？如是知者，名為正解；修習明了，斯為正行。下句觀益。言疾作佛者，約文殊門，情盡理現，即名作佛；約普賢門，信終圓收。約行布說，則不見此理，成佛未期。他皆倣此。
鈔：疏本無有著，誰為無著者，如黐膠黏人，則有著、不著之者。虛空不黏，誰為不著空中膠者？疏情盡理現，即名作佛者，此順禪宗，即事理無礙門也。約普賢門，正是華嚴，即事事無礙門也。約行布說，此為千里之初步也。
疏：次一偈依、正等觀。佛菩提性，依、正無二故。亦顯光所照處以明離見。謂上半於前所見世界令離妄動，知真法界不應動故。次句例前八相佛身，亦同平等。不動而了，故成勝智。
鈔：疏亦顯光所照處以明離見者，上約通明，今約別說。令離妄動，即是破見；知真法界不應動故，即是顯理。此句全是大般若。曼殊室利分。經云：若菩薩不動法界，知真法界不應動搖、不可思議、不可戲論，如是能入一切相也。言不動而了，故成勝智者，此句觀益。諸偈雖同，皆是佛果差別之德，而皆與觀相相順，故稱不動而知，以釋當成勝智。
疏：次偈佛、法等觀。了同體故，二念豈生？一亦不存，得難思果。
疏：次偈生、佛等觀。言身，即眾生，以梵本中云佛及我故。我即行人之身。稱理普周，云平等住。平等，則無能、所，故曰無住。我即法性，更不證入。法性無性，復何所入？如是知者，曠世難逢。故般若。文殊分云：若知我性，即知無法；若知無法，即無境界；若無境界，即無所依；若無所依，即無所住也。又本會，即住無所住；新集，則入無所入。問：若皆平等，云何分別有三寶耶？智論答云：平等即是三寶。謂平等即法寶，法寶即是佛，以未得法不名佛故。得平等法，分別有須菩提等。
鈔：疏我即法性，更不證入下，釋上平等，即無能、所，故曰無住。然有二意：一、上二句明一性不分，故無能、所，猶如一指不能自觸。二、法性無性，復何所入者，明性空故，無能、所入，亦如虛空不住虛空。此亦大般若。曼殊室利分意。彼經云：佛告文殊：汝於佛法豈不趣求？文殊言：世尊！我今不見有法非佛法者，何所趣求？釋曰：此即一性意也。次佛問云：汝於佛法已成就耶？文殊答言：我都不見法可名佛法，何所成就？釋曰：即性空意也。次佛又言：汝豈不得無著性耶？文殊答云：我即無著，豈無著性復得無著？釋曰：即今疏云我即法性，更不證入。
疏故般若。文殊分云下，引證。前即暗用二意，今即顯證無住，是彼次後經文。疏智論答云：平等即是三寶者，即八十五論，亦是經文。須菩提問佛：若無差別，云何有三寶？佛答，即今疏文。
疏：次偈會通平等，謂上來主、伴、依、正不離五蘊。五蘊性空，即是平等；有相差別，總名為數。即同無為，故非數法；離數超世，成寂靜果。
疏：次偈拂上出世，謂真出世者，超越入、出，不礙照知，故成光耀。又上第三偈佛即是法，第四偈法即是眾，第五偈明是三寶皆無為相。此偈與虛空等。
鈔：疏又上第三偈下，收上四偈，成一不二法門，即淨名經寂根菩薩曰：佛、法、眾為二。佛即是法，法即是眾。是三寶皆無為相，與虛空等，一切法亦爾。能隨此行者，是為入不二法門。
疏：二、有一偈趣求者，以上雖離見而知，猶恐滯寂，故上半勸求，次句又觀性離。謂了迴向心本自不生，是離相迴向也。離相求佛，得名稱果。
疏：三、次一偈所見眾生亦皆稱真，故無生、壞。知無眾生，是無上道。故下經云：無上摩訶薩遠離眾生想。
鈔：疏下經云：無上摩訶薩遠離眾生想者，即第十六經無上慧菩薩偈。下半云：無有能過者故號為無上。今無生可壞，即離眾生想。
疏：末後一偈知法，即成前法會周徧所由。上半標門，即十玄門中一多相容不同門也。次一句釋所由，即十種所由中緣起相由門也。並如義分齊中，謂一與多互相生起。且一依多起，則一是所起，而無力也；多是能起，故有力也。以多有力能攝一，以一無力入於多。是故此一恆在多中，多依一起。準上，知之。是則此多恆在一中也。以俱有力及俱無力各不並，故無彼不相在也；以一有力、一無力不相違，故有此恆相在也。緣起法界，理數常爾。稱斯而見，何所畏哉？由此緣起成前平等，由前平等成此緣起。文理昭然，不信事事無礙，恐未著深思。
鈔：疏謂一與多下，上標舉二門，今正將緣起相由所以釋一多相容之門。此中大意：凡所知、所起，即無有力；若能知、能起，即是有力。廣如玄文。
疏由此緣起下，結破靜法。彼云：此偈了一、多平等，謂解多由一起，解一由多生；無一不成多，無多亦無一。了彼一、多相由生起，一、多之念息，一、多相平等。此會差別歸平等性，理事無礙，非事事無礙，應審思其文，勿謬解也。釋曰：今疏即賢首意。此公破師，言是謬解。故今結示，即符昔大義中之一也。此公意云：是理事無礙者，以例前諸偈多約會事歸理，一切平等，拂諸見故，不合是事事無礙故。今先出此偈本意。
言由此緣起成前平等者，上云本會，則住無所住；新集，則入無所入等，皆平等義。何以得此皆平等耶？特由緣起互相由故，且如本會與彼十方新集之會共成緣起。由因本會有十方故，十是所起；所起無體，即是本會。由因十方說本會故，本是所起；所起無力，故入十方。故由緣起成前一切，皆悉平等。
言由前平等成此緣起者，謂一有定性，不由於多；多有定性，不由於一。今由一無定性，假多而起；多無定性，由一而生。故由無性平等之義，方成緣起。若有一可一，此是自性一；若有多可多，此是定性多。若是定性多，多不因於一；若是定性一，一不因於多。今由多故一，此一不自一；今由一故多，此多不自多。多不自多，此多則無力；此一不自一，此一則無力。無力隨有力，一、多互相收，故隨一佛會即一切佛會，法界一切會即是一法會故。此一法會不動而常徧，不分而常多。前後互相成，如何不信？故賢首云：緣起法界，理數常爾。應細深思，自當見耳。觀此疏文，似此弟子當聽之時，早已不受，特令深思。故疏結云不信事事無礙，恐未著深思也。
爾時光明過此世界，徧照東方十佛國土，南、西、北方、四維、上、下亦復如是。彼一一世界中，皆有百億閻浮提，乃至百億色究竟天，其中所有，悉皆明現。如此處見佛。世尊坐蓮華藏師子之座，十佛剎微塵數菩薩所共圍繞，彼一一世界中各有百億閻浮提，百億如來亦如是坐，悉以佛神力故，十方各有一大菩薩，一一各與十佛剎微塵數諸菩薩俱來詣佛所。其大菩薩謂文殊師利等，所從來國謂金色世界等，本所事佛謂不動智如來等。
疏：第二重，光照十方。各十佛土者，是娑婆鄰次之十剎也。
爾時一切處文殊師利菩薩各於佛所同時發聲，說此頌言：
疏：十偈通顯菩提因、果，分三：初偈菩提之因，次五菩提果用，後四令物思齊。今初上半所為，謂無明造業，愛能潤業，故生死無窮。如泥中刺，不覺其傷；如瘡中刺，為其所毒。下半能為，即從癡有愛，菩薩悲生。非大菩提，莫之能拔；無此悲、智，非佛法故。
鈔：第二節，疏如泥中刺，不覺其傷者，愛欲所覆，猶如溺泥，不知其傷。言如瘡中刺者，即是肉刺故，涅槃中名為息肉故。彼十三經云：深觀此愛，凡有九種：一、如債有餘；二、如羅剎婦女；三、如妙蓮華莖下有毒蛇；四、如惡食，性所不便而強食之；五、如婬女；六、如摩樓迦子；七、如瘡中息肉；八、如暴風；九、如彗星。初一、即聲聞、緣覺餘習。二、生子便食，後食其夫。愛食善子，後食眾生，令入三惡道。三、五欲華下有愛毒蛇，令其命終。四、強食患下，墮三惡道。五、與愛交通，奪其善法，被驅逐，墮三惡道。六、纏繞凡夫善法令死。七、如人久患瘡，中生息肉。其人要當勤心療治，莫生捨心。若生捨心，息肉增長，蟲疽復生，以是因緣，即便命終。凡夫愚人五陰瘡痍亦復如是，愛於其中而為息肉。應當勤心治愛息肉。若不治者，命終即墮三惡道中，唯除菩薩。是名瘡中息肉。八、暴風能偃山移岳，拔樹深根；愛於父母所，而生惡心，拔菩提根。九、愛之彗星能斷一切善根，令凡夫人孤窮饑饉。今正用瘡中息肉一義耳。
疏：次五菩提果用中，初偈悲、智雙滿。智見諸法，悲以轉授。普見通於性、相，故離二邊。謂：真故無有，俗故無無。真故無有，則雖無而有；俗故無無，則雖有而無。雖有而無，則不累於有；雖無而有，則不滯於無。不滯於無，則斷滅見息；不存於有，則常著冰消。俱、不俱等，何由而有？諸邊都寂，故云皆離。
鈔：疏普見通於性、相，故離二邊者，此上總釋一偈。此下別解上半。上半云普見於諸法二邊皆捨離。今應問云：普見諸法，如何即能離得二邊？故今答云：通性、相故。唯見相者，即是有邊；唯見性者，即墮無邊。性、相無礙，故離二邊。中論云：雖空而不斷雖有而不常，即由空、有相即，離二邊也。
從謂：真故無有下，引影公中論序以釋之。真即是性，俗即是相。依二諦融，故離二邊。然二諦之義，玄中已明。欲釋此疏，略申四義，謂：或說妄空真有，如涅槃云：空者，所謂生死；不空者，所謂大般涅槃。二者、妄有真空，即是今文。三、俱空，相待無性故。四、俱有，性、相不壞故，於諦常自二故。今此正當第二俗有真空義，而有四對：初對定有、無所在。我約真諦上說空，是無性空，不同無物空也；我就俗諦明其有，此是緣有，非定性之有也。二、真故無有，則雖無而有下，一對彰有、無體相。是不壞有之無，不礙無之有，故成中道。三、雖有而無，則不累於有下，彰有、無之德。若是定性之有，此有則唯是有，不得即無；若是定性之無，此無則唯是無，不得即有。今二互相即，故不偏滯。四、不滯於無下，一對彰有、無離過。滯空，則斷；累有，則常；既不滯、不累，故無斷、常。
又釋初對雙離有、無，故云無有無無，此成空觀。第二對不壞有、無，故云雖有而無，雖無而有，此成假觀。第三對明二諦相即，故不偏滯有、無，故不為有邊所動、無邊所寂，成中道觀。肇公亦云：涉有未始迷虛，故常處有而不染。此不累有也。不厭有而觀虛，故觀虛而不證。此不滯於無也。第四離過，準前有釋。
初對中初句云真故無有，無彼定性之有，是真空義；次句俗故無無，無彼斷滅之無，故是妙有義。第二對亦有亦無義，第三對非有非無義，第四對離過，則成具德四句也。
又初對雙離二過：一、離有，二、離無。第二對離非有非無，第三對離亦有亦無，第四對總明離過。故起信云：真如非有相，非無相，非非有相，非非無相，非有無俱相，即斯義也。是以結云俱、不俱等，何由而有。謂第四對正離斷、常；第三對不偏滯，故離於俱句；第二對不壞二，故離於雙非。故俱寂也。又若有二，可得名俱。今有即無故，則有外無無可與有俱；今無即有故，則無外無有可與無俱。故亦有亦無相違不立。
言不俱不立者，若定有定無，遮彼有、無，有俱非句。今有即無，何有非無？今無即有，何有非有？故雙非亦寂。既無有、無，亦無一異、斷常、來去，靡不皆如，故云都寂。是以經言二邊皆捨離。皆捨離者，一切二邊非局有、無。又言離者，性自離故，不取著故，了真性故，非有諸邊可捨離也。
疏：次一美往因行。
疏：次一慈力降魔。
鈔：疏次一慈力降魔者，大乘方便經說：波旬兵眾滿三十六由旬，圍菩提樹，欲作留難。菩薩住慈悲、智慧，以手指地，八萬四千八部大眾皆發大菩提心。故云慈力降魔。經云導師降眾魔慈悲故如是，觀佛三昧海經第二說觀白毫功德中，說慈悲降魔。今取意引：波旬召諸八部及曠野鬼神、十八地獄閻羅王神，其阿鼻等諸大地獄全至佛所，及有無邊諸怖畏事，一時逼迫菩薩。菩薩爾時徐舉右臂，伸眉間毫下向，用擬阿鼻地獄，令諸罪人見白毫中流出眾水，澍如車軸，火滅苦息，心得清涼。獄卒見鐵叉頭如白銀山，龕室千萬，有白師子蟠身為座，於其座上生白蓮華，有妙菩薩，入勝意慈心三昧。獄主發心，眾多罪人諸苦休息，稱：南無佛！皆得解脫。無邊惡事，無由近佛。魔王憔悴、懊惱，卻臥牀上。有三魔女，又懷惑亂。菩薩亦以白毫擬之。諸女皆見三十六物、九孔不淨。背負老母，抱死小兒，皆九孔流溢，匍匐而去。魔王奮劍向前。世尊又以白毫擬之，令魔眷屬身心安樂，如第三禪。餓鬼見毫端皆有百千萬億諸大菩薩入勝意慈心三昧。皆是慈力降魔。經云光中演妙義者，即眉間光。謂時魔波旬既不能壞佛，忽然還宮。白毫隨從，直至六天。於其中間無數天子、天女見白毫孔，通中皆空，團圓可愛，如梵王幢。於其空間有百千萬恆河沙微塵數諸寶蓮華，一一蓮華無量無邊諸妙白毫以為其臺，臺上有化佛、菩薩，放於白毫大人相光，亦復如是。諸菩薩頂有妙蓮華，其華金色。過去七佛在於華上。是諸化佛自說名字，與修多羅等無差別。即光中演妙義也。然是慈心三昧之力，是故總云慈力降魔。
疏：次一智斷致用。
鈔：疏次一智斷致用者，初句智，次句斷。此即精義入神，故能一念頓現一切，是致用也。易。繫辭云：尺蠖之屈，以求信也；龍蛇之蟄，以存身也；精義入神，以致用也。注云：精義，物理之微者也；神，寂然不動，感而遂通者也。故能乘天下之微，會而通其用也。今借此言，以智、斷冥契，為精義入神耳。
疏：後一法鼓警機。文相並顯。
疏：後四令物思齊者，斯即佛因；能如是行，得諸佛道。四偈顯四種行：一、遊剎無著。謂不壞其相，故能普遊；了剎性空，故於有無著。二、念佛生喜。上半所念，法身顯故，如空永常；解脫累亡，如空清淨。下半能念，憶持明記，故喜生願足。三、忘苦濟物。四、護法輕身。文並可知。
爾時光明過十世界，徧照東方百世界，南、西、北方、四維、上、下亦復如是。彼諸世界中，皆有百億閻浮提，乃至百億色究竟天，其中所有，悉皆明現。彼一一閻浮提中，悉見如來坐蓮華藏師子之座，十佛剎微塵數菩薩所共圍繞，悉以佛神力故，十方各有一大菩薩，一一各與十佛剎微塵數諸菩薩俱來詣佛所。其大菩薩謂文殊師利等，所從來國謂金色世界等，本所事佛謂不動智如來等。
疏：第三重，光照百界。
爾時一切處文殊師利菩薩各於佛所同時發聲，說此頌言：
疏：偈中顯佛八相菩提，十偈分二：初偈標德充滿，後九別廣調生。今初謂了俗即真，故如幻本虛；真不礙俗，故達諸法相。性、相無礙，是真通達；無二礙著，則轉依心淨；大悲同體，故調伏眾生。則三德備矣，故能攝化。
鈔：第三節，疏性、相無礙，是真通達者，疏釋通達無礙，有其二義：一、所達之法性、相無礙，二、能了之智無有二礙。二礙即二障：了相，故無智障；了性，故無惑障。故次句云無二礙著，則轉依心淨者，謂轉無常雜染之依，唯以功德依常法身，故云心淨離眾著。通達是智，無礙是斷，調生是恩，云三德備。
疏：後九中即悲願自在，調伏普周。雖數越塵沙，略論其九。皆言或見者，然有多義：一、或多機異處各感見；二、或同處各見；三、或異時別見；四、或同時異見；五、或同時異處見；六、或同處異時見；七、或異時異處見；八、或同時同處見；九、或一人於同、異交互時、處見多人所見；十、或一人於同、異俱時、處見一切人所見，以是普眼機故。然佛不分身，無思普現也。一、初生時，身如夜月，皎鏡可觀；智猶滿月，清涼照物。故云永作。二、行七步時，顯其具德。三、顧眄時，觀方現笑。四、師子吼時，說我獨尊。五、出家時，解縛修寂。六、坐道場時，障盡德圓。七、轉法輪時，因悲度物。八、顯神通時，調彼難調。九、示入涅槃，不妨神用。又下二句亦總結前九，皆是神通，並有深意，如第八會。
鈔：疏皆言或見者，此九別中有九或見，在義易了，而人尚迷。今寄清涼五臺求見文殊，以況法界見佛差別。總有十義：一、或多機異處各感見者，如有五人，名為多機；各在一臺，名為異處。一人南臺見菩薩，一人西臺見師子，一人中臺見萬聖，一人東臺見化佛，一人北臺見聖僧，是各感見也。二、或同處各見者，五人同在中臺，故云同處；一見菩薩，一見師子等，故云各見。三、或異時別見者，一人朝見菩薩，暮見化佛等。四、或同時異見者，上異時別見不局一人、多人，今此要是多人，謂二人同於晨朝，一見化佛，一見菩薩。五、或同時異處見者，亦約多人同於晨旦，一於東臺見，一於北臺見。所見之境或同、或異：或同見菩薩，亦是同時異處見；或則一見菩薩，一見化佛，亦同時異處。六、或同處異時見，同於中臺，朝見，暮亦見，而能見亦通一人、多人，所見亦通一境、異境，但取處同時異耳。七、或異時異處見，時則朝、暮不同，處即東、西臺別，而能見亦通一人、多人，謂或一人朝於中臺見菩薩，暮於北臺見菩薩。異人，可知。然多約一人。其所見境亦通同、異：同見菩薩，如上已明；或一人朝於中臺見菩薩，暮於北臺見師子。然多分且約一境。八、或同時同處見，亦約多人同在中臺，同於中時見菩薩，所見亦通同、異。且約同說。九、或一人於同、異交互時、處見多人所見者，言同、異交互時、處者，謂同時異處、異時同處，名交互時、處。然同時異處即是第五，而要是多人；異時同處即是第六，通一人、多人。今唯一人頓見前多人所見，此機亦是不思議人，能於同時異處見故。謂有一人於晨朝時在於中臺見中臺多人所見，亦在西臺見多人所見，又於中臺，於朝於暮，皆見多人所見也。十、或一人於同、異俱時、處見一切人所見者，謂同時同處、異時異處名同、異俱時、處。既是一人，時該多時，處徧諸處，見通諸境，故是普眼機也。
疏然佛不分身下，不分而徧；無思普現，頓應前十也。疏如第八會者，即五十九經。各有十意，說者應引。
爾時光明過百世界，徧照東方千世界，南、西、北方、四維、上、下亦復如是。彼一一世界中，皆有百億閻浮提，乃至百億色究竟天，其中所有，悉皆明現。彼一一閻浮提中，悉見如來坐蓮華藏師子之座，十佛剎微塵數菩薩所共圍繞，悉以佛神力故，十方各有一大菩薩，一一各與十佛剎微塵數諸菩薩俱來詣佛所。其大菩薩謂文殊師利等，所從來國謂金色世界等，本所事佛謂不動智如來等。
疏：第四重，光照千界。
爾時一切處文殊師利菩薩各於佛所同時發聲，說此頌言：
疏：頌中顯菩提體性，十頌分三：初偈雙具悲、智，為菩提體；次四三德內圓；後五即體悲用。今初上半智深，下半悲濟。
疏：次四偈中，一、歎菩提永絕二我德，謂二我之見，必因於身。今觀於身：若我即陰，我即生滅。若我異陰，以何相知？故但妄情，曾未暫有。既無有我，誰是我所？我、我所空，身從何有？無身之身，顯法身德。
鈔：第四節，疏今觀於身：若我即陰等者，即中論。法品中意。論云：若我即五陰我即為生滅若我異五陰則非五陰相若無有我者何得有我所內外我我所盡滅無有故諸受即為滅受滅則身滅業煩惱滅故名之為解脫業煩惱非實入空戲論滅。釋曰：上中論意，正觀於身五陰之法。而如來品，五蘊上求如來，亦就於我及我所說，即如自觀身實相，觀佛亦然。若了二我本自空寂，則見法身湛然常住。疏中初二句即論初兩句，明即陰無我。陰是有為生滅之法，我即是陰，故同生滅。次兩句是論第二兩句，異陰無我，而論主但云則非五陰相。今云以何相知者，是長行釋語。謂凡一切法，皆以相知有；離陰有我，即不以五陰為相。為用何相知有我耶？故但妄情，結成論意。妄情計有，我性實無，故云我性未曾有。
疏既無有我下，以我破所釋經我所亦空寂，即論云若無有我者何得有我所。疏我、我所空，身從何有，以無我遣身釋經下半云何諸如來而得有其身，即論內外我我所下，一偈半文。疏無身之身下，結歸疏意。三德內圓，法身為一耳。故經云：佛以法為身清淨如虛空矣。
疏：二、顯解脫、般若德。涅槃二十五云：貪、瞋、癡心永斷滅故，心善解脫；於一切法知無障礙故，慧善解脫。涅槃略有一百八句，以顯深廣。
鈔：疏二、顯解脫、般若德者，即三德之二也。先釋解脫德。引於涅槃，略有二種，即二十五經高貴德王菩薩品第八功德中一義。經云：云何菩薩心善解脫？貪、瞋、癡心永斷滅故，是名菩薩心善解脫。若瑜伽八十五云：由三種相，當知心善解脫：一、於諸行徧了知故；二、於彼相應煩惱斷得作證故；三、煩惱斷已，於一切處離愛住故。經云：云何菩薩慧善解脫？菩薩摩訶薩於一切法知無障礙，是名菩薩慧善解脫。因慧解脫，昔所不聞，而今得聞；昔所不見，而今得見；昔所不至，而今得至。釋曰：心善解脫即滅定障，慧善解脫即脫智障。二障既除，翛然無繫，故名解脫。涅槃下，經重復問起，以顯前義。謂心定有貪等，則不可脫；定無貪等，即不須脫。欲明相有性無，此二無礙，方名解脫。
言涅槃略有一百八句，以顯深廣者，即第五經廣釋三德中解解脫之德。迦葉問言：世尊！何等名為涅槃？善男子！夫涅槃者，名為解脫。先示其體，亦色、非色。下迦葉重請，明解脫相。爾時迦葉菩薩復白佛言：世尊！唯願哀愍，重垂廣說大般涅槃解脫之義。佛讚迦葉：善哉，善哉，善男子！真解脫者，名曰遠離一切繫縛。若真解脫，離諸繫縛，則無有生，亦無和合，譬如父母和合生子。真解脫者，則不如是，是故解脫名曰不生。迦葉！譬如醍醐，其性清淨，如來亦爾，非因父母和合而生，其性清淨。所以示現有父母者，為欲化度諸眾生故。真解脫者，即是如來。如來、解脫，無二無別。譬如春月下諸種子，得暖潤氣，尋便出生。真解脫者，則不如是。此是一句，餘如彼經。
然依遠公云：以義相從，有九十四句；隨別細分，有一百九句。第二十二無逼切中別有七句，第二十三無動義中有四句，第二十四希有義中有其二句，第二十五虛寂義中亦有兩句，第四十甚深義中有其二句，第五十一平等義中亦有兩句，第六十七無窄狹中有其三句，餘各有一。是故分為一百九句。今言一百八者，即於二十二無逼切中但有六句。以遠公見有七喻，故分為七。而第三句云：云何逼切、不逼切耶？譬如凡夫我慢自高，而捉蛇、虎、毒蟲。是名逼切。不逼切者，如轉輪王所有神珠，能伏毒蟲，名不逼切。六句皆是無逼切義。唯此一句兼明逼切，以顯無逼。看似兩句，實是一句。表除百八煩惱。亦同楞伽百八句問。
疏：言明行者，即般若德。若作明行足釋，即禪慧德。瑜伽三十八云：明謂三明，行謂止、觀二品。涅槃十六又云：明者三明：一、菩薩明，二、佛明，三、無明明。菩薩明者，即是般若波羅蜜；佛明者，即是佛眼；無明明者，即畢竟空。然皆般若因、果、理、智異耳。足有二義：一、腳足義，約因；二、圓足義，約果。此文略無。
鈔：疏言明行者，即般若德，朗照萬法故。稱明行者，即如來具三德人。疏若作明行足釋者，重釋明行二字，即十號之一。先引瑜伽。由有止、觀，云禪慧德。彼後更有極善圓滿以釋足義。約滿足義，無腳足義，故疏不引。
疏涅槃十六下，北經十八。先釋明，後釋行。前中先引經。彼有四釋，今當第四就行修證入釋。明即證入之體。後然皆般若因、果、理、智異耳者，是疏釋經。菩薩明者，因中證智；佛明者，果中證智。上二皆智。無明明者，是所證理。智即觀照，理即實相。智度論云：說智及智處，俱名為般若。即斯義也。
疏足有二義者，即釋行字。此中略無足字，行字所攝。然經四釋不出二義：第一、釋云：明者名得無量善果，行名腳足。善果者名無上菩提，腳足者名為戒、慧。乘戒、慧足，得大菩提，名明行足。釋曰：此則據果尋因釋。以明為果，以行為足。行即是足，腳足義也。行、足不分，是今經意。二者、經云：又復明者名咒，行者名吉，足者名果。善男子！是名世間義。咒者名為解脫，吉者名無上菩提，果者名大涅槃。釋曰：此偏就果德釋。然以世間況於出世，此以涅槃為足，是滿足義，亦智、斷總別耳。三者、經云：又復明者名光，行者名業，足者名果。善男子！是名世間義。光者名不放逸，業者名六波羅蜜，果者名無上菩提。釋曰：此即從因趣果釋。謂明、行皆因，以足為果。前釋三皆是果，此獨菩提是果耳。今疏所引即當第四，但引釋明。彼釋行、足，云：行者，於無量劫為眾生故，修諸善業；足者，明見佛性。釋曰：此亦滿足釋足。以足為果，以行為因。行、足義開。今經無足，故取初釋；行、足合義，不引此文。
疏：無數下，顯其離過。非有為，故無數；超下位，故無等。豈是因明能求其過？因明立量，依世俗分別；定有定無，故曰世間。今體絕有、無，故彼莫能過也。如說佛聲，非定有故，不同外道立常；從法性生，離造作故，不同菩薩所立無常。三科皆爾。豈將佛德判屬無常？諸因量者，謂諸因、諸量及自、他、共等三種比量。比量雖有三支、五分，因是量主，故曰因量。
鈔：疏無數下，顯其離過，即下三句。於中四：一、總明；二、因明立量下，釋世間義；三、如說佛聲下，指事以明求過不得。定有，則常；今非定有，不同外常。因緣造作，即是無常；今從法性，故離造作，不同無常。何可求過？四、諸因量者下，隨難牒釋。言諸因者，謂即生因、了因。言諸量者，謂現量、比量及聖言量。所言因者，所由、所以，順益待藉之義相也。為由有此所由、所以，順益待藉，宗果方明，故說此等名為因也。此即要是宗之所由，亦是宗之所以等。由此即顯與所立宗一向一味，能建立宗，故名因也。
又因有三相：一、徧是宗法性，二、同品定有性，三、異品徧無性。如立聲是無常，瓶等為同品，虛空等為異品。於同品定有，異品徧無，是無常等因。同喻、異喻，皆名喻也。言自、他、共等三種比量者，因明第二疏中廣說，今略示之。如薩婆多立無表色，自立量云：我無表色定是實色，許色性故。如許色、聲等。此即自比量。謂自立義，令他解了。二、他比量者，於他立中出宗因過。如大乘破薩婆多，云：汝無表色非定實色，許無對故，如心、心所。三、共比量者，於他立中出比量過。
疏因為量主者，此即彼中三支有闕妨。問：夫論立量，三支圓滿，果明不舉，獨唱因明？答：有二解：一云：對敵申量，即能立三支具足。敵者起智所由，並得稱因；所生敵智，即號為明。理、智合舉，故說因明。二云：就比量中，有許、未許。為成未許，必有能成。即能成是因，所成是宗。宗由因顯，義得分明。此即因、果雙彰，理無違妨。上之二義，正以後義因為量主。又經中云世間諸因量者，亦可世間相違，求過不得也。
疏：三、一偈歎佛超絕三科德。蘊者，聚義，謂是有為生死果相；界者，種族義，謂是愛著生死因相；處者，生門義，謂諸識內、外緣相，然不離色、心。俱舍論云：愚根樂三故說蘊處界三。蘊等有二：一者、有漏，是世數法，佛非此成；二、是無漏，則佛非無，因滅無常色等，獲常色等故，如來妙色常安隱故。
鈔：疏蘊者，聚義等者，俱舍·界品云。彼論問云：蘊、處、界等別義云何？頌曰：聚生門種族是蘊處界義。釋曰：初句釋義，次句結成。聚謂積聚，即是蘊義。諸有為色若過去，若未來，若現在，若內，若外，若粗，若細，若劣，若勝，若近，若遠，如是一切略為一聚，說名色蘊。言粗、細者，可見有對為粗，餘二為細。又不可見有對望上為細，望不可見無對為粗。三唯是細。染污名劣，不染污名勝。現在名近，過、未名遠。餘蘊例然。但粗、細一門有異，謂意識相應，四蘊為細；五識相應，四蘊為粗，依五根故。或約九地，下地為粗，上地為細。言生門者，處義，謂六根、六境是心、心所生長門處。言種族者，界義。論有兩釋：一、族者，謂種族也，是生本義。謂十八界為同類因，各生自類等流果故，是法生本。二、族類義，十八種法種類自性，各別不同也。
疏俱舍論云：愚根樂三下，此之半偈，論明教起不同。謂愚有三：一、愚心所為我，二、愚色，三、雙愚心、色。如次配三。言根有三者，謂上根聞略得悟，故說五蘊；中根聞中，說十二處；下根聞廣，方了，說十八界。言樂三者，謂：樂略說蘊，樂中說處，樂廣說界。
疏因滅無常色，即涅槃三十八。如下當引。疏如來妙色常安隱故，但要此句，具有一偈。偈云：妙色湛然常安隱不為時節劫數遷大聖曠劫行慈悲獲得金剛不壞體。
疏：四、歎佛超離根、境德。境、智雙寂，契彼性空；根、塵兩亡，內、外解脫。亦常照內、外，脫於無知。空尚不存，妄從何起？
鈔：疏四、歎佛超絕根、境德者，即其性本空寂偈初句。何法不寂，獨歎如來？故疏答云境、智雙寂，契彼性空，故為佛德。所以無心於物，境則未亡；攝境歸心，心又未寂。今佛雙亡寂、照，方契性空。此以第二句成上第一句。次言根、塵兩亡，內、外解脫，即上句釋下句。由契性空，故亡根、塵。心所知法一切皆空，故亡塵也；能知之心亦不可得，故亡根也。由內亡故，根不能繫；由外亡故，境豈能牽？真解脫也。斯乃解脫惑障。次云亦常照內、外，脫於無知者，此智障解脫。上寂此照，寂、照無二，真佛心也。次空尚不存者，舉況釋第三句。空為所契，尚不當心；妄念空華，豈當佛意！
疏：又上四偈：初一、法身故常；二、無過故樂；三、數不能成，故自在稱我；四、解脫故淨。
疏：後五即體悲用中，初偈不動普應德：上半不動，下半普應。二我永亡，稱性不動。智周法界，何有去來？次偈動、寂無二德：三句入寂，一句起用。一相是表，所謂無相；無二是遮，體不可分。又無二者，非對有說無也。觀無始終，故心不增減。三輪之化，云無量神力。次偈無染了機，次偈度心平等，後偈無生現生。智契非有，悲心徧生。隨機引之，令歸常寂。
爾時光明過千世界，徧照東方十千世界，南、西、北方、四維、上、下亦復如是。彼一一世界中，皆有百億閻浮提，乃至百億色究竟天，其中所有，悉皆明現。彼一一閻浮提中，悉見如來坐蓮華藏師子之座，十佛剎微塵數菩薩所共圍繞，悉以佛神力故，十方各有一大菩薩，一一各與十佛剎微塵數諸菩薩俱來詣佛所。其大菩薩謂文殊師利等，所從來國謂金色世界等，本所事佛謂不動智如來等。
疏：第五重，光照十千界。
爾時一切處文殊師利菩薩各於佛所同時發聲，說此頌言：
疏：頌中明等菩提因行，文有十行，皆三句辨相，一句勸修。雖皆作業，而展轉深細。略分為五：初一大悲下，救業。不求自利，故云永出人、天。
疏：次四修智上攀業：一、信，二、樂，三、念，四、學。又初一長時修，常信不轉故。次一殷重修，志樂不退故；清涼慧者，無惑熱故。次偈無閒修，不暫斷故。後偈無餘修，常徧學故。
鈔：第五節，疏次四修智上攀業者，下疏釋有二意：前意各別一行，後意通修諸行。文雖局一，義乃兼通。如長時修，謂：長時信、長時樂、長時念、長時學。下三亦然。若約所信、念等，皆佛功德。
疏：三、有一偈內照業。觀身實相者，如淨名觀佛前際不來等，又如法華不顛倒等。
鈔：疏如淨名觀佛前際不來等者，即見阿閦佛品：佛問維摩詰：汝欲見如來，為以何等觀如來乎？維摩詰言：如自觀身實相，觀佛亦然。我觀如來前際不來，後際不去，今則不住；不觀色，不觀色如，不觀色性；不觀受、想、行、識，不觀受、想、行、識如，不觀受、想、行、識性；非四大起，同於虛空，六入無積；眼、耳、鼻、舌、身、心已過，不在三界，三垢已離，順三脫門，三明與無明等，不一相，不異相，不自相，不他相，非無相，非取相，不此岸，不彼岸，不中流，而化眾生；觀於寂滅，而不永滅等。彼以觀身實相用觀如來，今但自觀，為小異耳。真實觀同。
疏又如法華不顛倒等者，即安樂行品第二親近處。經云：文殊師利！又菩薩摩訶薩觀一切法空如實相，不顛倒，不動，不退，不轉，如虛空無所有性。一切語言道斷，不生，不出，不起，無名，無相，實無所有。無量，無邊，無礙，無障，但以因緣有，從顛倒生故說。常樂觀如是法相，是名菩薩摩訶薩第二親近處。釋曰：上經皆觀實相，即理實相也，云皆寂滅。
疏：中論。法品云：諸法實相者心行言語斷無生亦無滅寂滅如涅槃，即上半也。又云：諸佛或說我或說於無我諸法實相中無我無非我，即下半也。
鈔：疏中論。法品下，引論全釋一偈。然順今經，引論乃倒。今先具引論文，然後釋義。論云：諸佛或說我或說於無我諸法實相中無我無非我諸法實相者心行言語斷無生亦無滅寂滅如涅槃一切實非實亦實亦非實非實非非實是名諸佛法自知不隨他寂滅無戲論無異無分別是則名實相若法從緣生不即不異因是故名實相不斷亦不常不一亦不異不常亦不斷是名諸世尊教化甘露味。釋曰：此有六偈，大分為四：初、三明實相之體，次、一智契實相，三、有一偈明實相之由，四、有一偈明實相之教。初三中，初一明實相雙非，次一明其深寂，後一語其體圓。又三是橫廣，二是豎深，初一非深非廣。又初一、對我說實相，二、約性顯實相，三、該通性、相明實相。以實是性，非實是相，故略知大旨。今之所用，但用二偈。初以豎深釋經上半。以心絕動搖、言亡四句故，云心行言語斷。理圓言偏，理與言絕，故云言語道斷。以欲言其有，無狀無形；欲言其無，聖以之靈。故口欲辯而辭喪。心以取相為行。實相無相，故絕心行之處。是則心將緣而慮息，以起心動念不會理故，故體無生。既法本不生，今何有滅？無生無滅，即是寂滅。言如涅槃者，舉喻以顯。然實相之體，即性淨涅槃，而人知涅槃寂滅不生，不知實相寂滅，故以涅槃為喻。若了實相即是涅槃，涅槃之相亦叵得也。次以雙非實相釋經下半離我無我著：實相無我，不可著我；亦無無我，亦不著無我。若著二無我理，未免於著。
疏：又離我者超凡夫，離無我者超二乘，故能悲濟。然我、無我通有四句：一、唯有我；二、唯無我；三者、雙辨，即生死無我，涅槃有我；四、雙非，上二互形奪故。
鈔：從又離我者下，上來直就體明，此下對人以顯。不著無我，則不趣證，故能悲濟。從然我、無我下，復以四句會融。釋此四句，略有三意：一、對人以顯。成前對人，謂唯我即凡夫，無我即二乘。雙辨，對小說大。涅槃云：無我者，所謂生死；我者，謂大涅槃。二乘之人但見無我，不見於我。雙非，即泯絕大、小。二者、直就大乘性、相，亦有此四：初句唯一真我，迥然獨立；次句對病顯實，我、法皆空；雙辨句，真、妄雙觀，不壞性、相；雙非句，性、相融即，故互奪兩亡。三者、但約觀照。第一句知諸眾生妄執有我；二、稱理而觀，離於二我；三、亦雙照性、相；四、即真、妄形奪。與第二釋異者，此初句有我，此是妄我；第二初我，乃無我法中有真我耳。
疏：四、一偈等觀業。大悲同體，所以等觀；見真息妄，不起分別；妄盡契如，名入真實。
疏：五、後三偈大用業：初偈神足通，後二法智通。於中，初一知土。法性土為非色，餘皆為色。此二融即，皆悉委知。後一知佛。又十展轉者，初悲欲救生。當云何救？信樂近佛。樂其何法？樂佛功德，佛以功德成其身故。空樂何益？當念念修學。學他不如自觀，自觀不及物、我齊致。入真滯寂，當起大用。用何所為？當擬窮十方界，入諸佛海。
爾時光明過十千世界，徧照東方百千世界，南、西、北方、四維、上、下亦復如是。彼一一世界中，皆有百億閻浮提，乃至百億色究竟天，其中所有，悉皆明現。彼一一閻浮提中，悉見如來坐蓮華藏師子之座，十佛剎微塵數菩薩所共圍繞，悉以佛神力故，十方各有一大菩薩，一一各與十佛剎微塵數諸菩薩俱來詣佛所。其大菩薩謂文殊師利等，所從來國謂金色世界等，本所事佛謂不動智如來等。
疏：第六重，光照百千界，即第二、答佛威德問，威德約身故。
爾時一切處文殊師利菩薩各於佛所同時發聲，說此頌言：
疏：前五法身，後五智身。前中分二：初一揀迷，謂以威德，則自在、熾盛；色相，則端嚴、吉祥；種族，則名稱、尊貴。雖是薄伽，而見從外來，取相乖於最勝，故為倒見。猶眼有病，故見外空華。執內為外，謂空為有。
鈔：第六節，疏初一揀迷，此下以經初句下五字為三節，攝佛地論歎佛偈，偈云：自在熾盛與端嚴名稱吉祥及尊貴如是六種義差別應知總名薄伽梵。今文具用。翻此六義以顯真佛最勝之法。初、以自在、熾盛二德釋威德字。論云：自在者，永不繫屬諸煩惱故；熾盛者，猛焰智光所燒鍊故。此內威德，由內具此智、斷二德，外懾群魔，制諸外道。二、以端嚴、吉祥釋於色字。色即色相。論云：端嚴者，三十二相所莊嚴故；吉祥者，一切世間親近供養咸稱歎故。三、以名稱、尊貴釋種族字。論云：名稱者，一切殊勝功德圓滿，無不知故；尊貴者，具一切功德，常起方便利益世間，安樂一切無懈廢故。此上二德，前是功德，後是大悲。悲、智功德為佛種族，謂佛以功德為種性故，佛以大悲為根本故，為出生故，即內種族故，能悲現剎帝利種。
疏雖是薄伽下，釋後半，躡上而釋。謂上之六義，號為薄伽。依此而取，未免顛倒。見從外來，即不了唯心。是起信文云：見從外來，取色分齊。取相二字，向上成心外取相；若就當句，設取心佛，亦為取相，不了真佛無相相故。言顛倒者，顛者，頂也；頂合在上，向下即倒。如是合無為有，合內為外，皆名顛倒。故舉空華，喻通二義。思之。
疏：後四示悟，顯最勝法。初偈明如來色相無邊，故超情莫測。無邊有二：一、深故，隨一一相，稱真無邊；二、廣故，謂具十蓮華藏塵數之相。
疏：次偈釋上二義：前半釋深，相即無相故；後半釋廣，無相之相故。廣復有二：一、無限因成，二、應機普現。謂色無定色，若金剛之合朱紫；形無定形，猶光影之任修短；相無定相，似明鏡之對妍媸。故隨樂皆見。
鈔：疏一、無限因成者，此中無文，含在隨樂見中。上普興雲幢主水神偈云：清淨慈門剎塵數共生如來一妙相一一諸相莫不然是故見者無厭足。此慈一門已無量矣。況於諸門！出現寶光主海神云：不可思議大劫海供養一切諸如來普以功德施群生是故端嚴最無比，即施門無量也。普發迅流主河神云：如來往昔為眾生修治法海無邊行，即無限因也。如是等，或一切因共成一相，或一切因成一切相等，故云無限。疏二、應機普現者，下舉三喻，別喻色、形諸相。
疏：三、一偈明所證超情，以成前義。前半正顯，謂欲言其有，體相寂滅；欲言其無，色相無邊。故止言顯妙。唯智方契，故心慮叵量；理圓言偏，故言說莫及。後半重釋，謂應緣非不合，住體非和合。又緣起修成，非不合；契真相盡，非和合。又緣即非緣，故非和合；非緣即緣，故非不合。合相離，故無諸相；非合亦離，體寂滅也。
鈔：疏後半重釋等者，前半云難可量，則心行處滅。言說莫及，則言語道斷。今重釋者，何以寂滅諸相，心、言罔及耶？釋意云：寂滅是不和合義，隨樂皆見是和合義。今亦不可作合與不合，而知而說，故重釋之。於中寄三身說：初、約法身住體徧應釋，則前無相寂滅，即是住體；隨樂皆見，即是徧應。故今以二義相奪，故非合、不合。其住體徧應，猶如虛空，隨其竅隙方圓、大小。二、又緣起修成下，約報身修成契實說，如鑄金成像，像全同金。亦互奪叵說。三、又緣即非緣下，約化身應緣說，猶如影像，有而即虛。亦二相奪，不可得說。已釋上句。從合相離故下，釋下句，可知。
疏：四、有一偈明能證超絕，結歸佛身。上來體性寂滅，遣有；身相具足，遣無；非合、不合，遣俱有、無。而復謂佛是非有非無，還成戲論。中論云：戲論破慧眼是皆不見佛。故次遣之。謂妄惑不生，故非蘊聚；起心，則生，便成戲論。決定見者，不隨境相，名自在力。有、無不能累其神，故無畏也。非言、行處，為絕言道。
鈔：疏中論云：戲論破慧眼等者，即如來品。此前更有一偈云：如是性空中思惟不可得如來滅度後分別於有無。青目釋云：諸法實相性空，故不應於如來滅後思惟若有，若無，若有、無俱。如來從本已來畢竟空，何況滅後！釋曰：此偈總遣三句。次偈云：如來過戲論而人生戲論戲論破慧眼是皆不見佛。此偈二意：一者、仍前破第三，此破第四非有非無戲論謗句，即今疏文。二者、總遣四句百非，謂起心動念皆成戲論，非局第四。故次疏云妄惑不生，故非蘊聚；起心，則生，便成戲論。彼青目釋云：戲論名憶念取相，分別此、彼，言佛滅、不滅等。是人為戲論覆慧眼，故不能見如來法身。
疏決定見者下，釋下半。謂決定見者，則見法身。如來法身，其相云何？論云：如來所有性即是世間性如來無有性世間亦無性。真、妄無性，即佛法身；如是見者，不隨相轉。若隨相轉，則不自在；不隨相轉，即決定見。見同無性，能、所雙寂。何有有、無能累其神？則不畏有、無等也。
疏：後五智身中初知解脫智。謂外身非業繫，內心無取著，為皆解脫。常契等理，故云正念。又內脫二障，外用無羈，此明自在。
鈔：疏初知解脫智者，標也。此偈第四句結歎。疏總不別釋，四句交絡相合而釋。謂初句身字合次句外字，初句心字合次句內字，應云：外身內心。平等二字是身、心理。解脫二字通上身、心內、外，而解脫不同；外身脫業繫苦相，即以解脫字上取外身，下取第四句中無所繫字；內心脫執取等相，即以解脫字上取內心，下取第四句中無著二字。心無取著，即為能證。契上平等，名為正念，是第三句。四句圓矣。從又內脫二障更為異解。上解脫字別配身、心，皆離障解脫。今釋內解脫者，離障解脫；外解脫者，作用解脫。如淨名有解脫名不可思議等。
疏：下四大用自在，展轉相釋。初一以寂照智利生。意淨，寂也；光明，照也。淨故無著，明故智周，故能大作佛事。次一云何利生，謂變化智自在，上半一、多無礙，下半隨器普現。次偈明一、多所從，以無生智隨物而感。謂一身、多身但由眾生分別心起，故無積無從。其猶並安千器，數步而千月不同；一道澄江，萬里而一月孤映。情隔，則法身成異；心通，而玄旨必均。云云自、他，於佛何預！後偈復拂前迹。謂即前分別之器亦無所有，妄見之身豈當可得？此法是佛所知，當依此理見佛。此後二句兼通結上。
鈔：疏謂即前分別之器亦無所有者，上云月之一、多，由器有異；佛之一、多，由感不同。今云心分別世間是心無所有，則分別之器亦忘也。其猶夢中見器中之月，豈唯月之不實？實亦器本自無。能現之器既無，所現之月安有？約法，可思。疏此法是佛下，釋下半。依此見佛，則如佛見。
爾時光明過百千世界，徧照東方百萬世界，南、西、北方、四維、上、下亦復如是。彼一一世界中，皆有百億閻浮提乃至百億色究竟天，其中所有，悉皆明現。彼一一閻浮提中，悉見如來坐蓮華藏師子之座，十佛剎微塵數菩薩所共圍繞，悉以佛神力故，十方各有一大菩薩，一一各與十佛剎微塵數諸菩薩俱來詣佛所。其大菩薩謂文殊師利等，所從來國謂金色世界等，本所事佛謂不動智如來等。
疏：第七重，光照十方百萬世界。此下四段答法性問，佛以功德為法性故。即分為四：初一、總顯內、外包攝德，二、方便幹能德，三、大悲救攝德，四、因果圓徧德。今初。
爾時一切處文殊師利菩薩各於佛所同時發聲，說此頌言：
疏：偈中分二：前五歎佛法難思，後五示入方便。今初分三：初三直就佛明，次一對機以辨，後一約法以明。
今初，初一句所緣及一切種智清淨，於所緣、所知中無礙智自在轉故。次句所依清淨，煩惱、習氣永無餘故。三、一切種心清淨，一切善根皆積集故。四、具大悲故。五、無憂、喜之雜染，安住捨故，故無所著。六、惡想都絕，不依止名聞、利養故。七、八二句體雖叵量，具相好，故稱歎。九、智光徧覺，離倒名淨；身光可知。十、永害習氣故。十一、住正念，故離邊；常明記，故不動。亦是成上智光所觀，故結云佛智。又此一偈即四無所畏：光明即正覺，清淨即出苦，滌累漏盡及與障道無畏。不動即無畏之義。外難不能傾，故不墮勝、負二邊，故是無畏智。
二、一偈對機以辨中，身心離分別者，含於二意：一、約佛，以三業隨智慧行等故。二、約機，即知上功德而能身心無分別者，則得無疑無滯益。三、有一偈約法以顯。雖法界徧轉，無性寂滅，故無所轉。假以言宣，云方便說。其能轉智，即十力智。
鈔：第七節，疏今初一句所緣及一切種清淨者，契經、諸論皆說如來一百四十不共功德，今依瑜伽四十九說。論云：依如來住及依如來到究竟地，諸佛。世尊有百四十不共佛法，謂：諸如來三十二大人相、八十種隨形好、四一切種清淨、十力、四無所畏、三念住、三不護、大悲、無忘失法、永害習氣及一切種妙智。今經略具。初三句中具四一切種清淨。
言四種者，一、一切種所依清淨，謂煩惱粗重并諸習氣，於自所依無餘永滅故；又於自體如自所欲取住捨中自在而轉。二、一切種所緣清淨，謂於種種若化，若變，若所顯現，一切所緣皆自在轉故。三、一切種心清淨，謂如前說，一切心粗重永滅離故，又於心中一切種善根皆積集故。四、一切種智清淨，謂如前所說，一切無明品粗重永滅離故，又徧一切所知境中知無障礙智自在轉故。上四中除第二，皆有二釋。今疏之中皆具四淨，而文少略，取順經耳。初如來最自在句有二清淨：所緣是第二，一切種智是第四。於所緣中無礙轉，釋第二所緣清淨；於所知中無礙智自在轉，即是第四一切智清淨。彼論二釋，今取後釋耳。此二皆是最自在義。次句所依清淨者，即經超世無所依，是第一淨，可知。
三、一切種心清淨者，即經具一切功德，是第三心清淨。亦二釋中後釋，對論，易知。
疏五、無憂、喜之雜染，安住捨故者，即無染無所著，是三念住，謂：一者、一心聽法不憂，二者、一心聽法不喜，三者、常住捨心。謂有憂、喜即染，不住捨即著。今無染無著，故具三念住。
疏六、惡想都絕下，即經無想無依止，是三不護。三不護者，一、惡想都絕，二、不依止名聞，三、不依止利養。今無想成初一，無依止成後二。疏九、智光徧覺，即一切種妙智。十、可知。十一、即無忘失法，故常明記。
疏又此一偈即四無所畏者，謂光明徧清淨偈。無畏有四：一、一切智無畏，二、漏盡無畏，三、出障道無畏，四、出苦道無畏。至十藏品當釋。唯十力智在第三約法以顯中，即百四十功德具矣。
疏：後五示入方便者，上來說佛，不離功德菩提；上所說法，不離教義，次第令入。初偈令念菩提。初句善決性、相；次二句契理絕想，以生分別想即戲論故。具斯二義，為念菩提。故大般若云：覺法自性，離諸分別，同菩提故。又心絕動搖，言亡戲論。又瑜伽九十五有六種戲論，故名為諸。次偈隨教。上二句了法亡言，次句得旨，方名隨順。次偈入佛功德。上二句雙存，一、多相別故；次句雙泯，相形奪故。一因於多有，多中應有一；多因於一有，一中應有多。今多中無一，一無從矣；一中無多，多無從矣。故二俱捨也。而性、相融通，入一即是入多，名普入也。然一、多相依，互為本、末，通有四義：一、相成義，則一、多俱立；以互相持，有力俱存也。即初二句。二、相害義，形奪兩亡；以相依故，各無性也。即二俱捨是。三、互存義，以此持彼，不壞彼而在此；彼持此亦爾。故上文云一中解無量等是。四、互泯義，以此持彼，彼相盡而唯此；以彼持此，此相盡而唯彼。故下文云知一即多，多復即一是也。諸文各據一義，故不相違矣。復總收之，以為十義：一、孤標獨立，二、雙現同時，三、兩相俱亡，四、自在無礙，五、去來不動，六、無力相持，七、彼此無知，八、力、用交徹，九、自性非有，十、究竟離言。次偈入佛菩提。依、正皆寂，故無所依；智契於斯，故無分別。後偈知法義。上明生、土皆寂，不可言異；依、正兩殊，不可云一。
鈔：疏故大般若云：覺法自在性下，即文殊分中，如前已引。又心絕動搖亦是此經次後那伽室利分。那伽云龍，即龍吉祥菩薩。妙吉祥菩薩欲入城乞食，龍吉祥問云：我欲入城，為有情故，巡行乞食。妙吉祥云：隨汝意往。然於行時，勿得舉足，勿得下足，勿屈，勿伸，勿起於心，勿興戲論，勿生路想、城邑想、大小男女想！所以者何？菩提遠離諸所有想，無高，無下，無卷，無舒，心絕動搖，言亡戲論，無有數量。今唯用後一對耳。
疏又瑜伽九十五有六種戲論者，一、顛倒戲論，二、唐捐戲論，三、諍競戲論，四、於他分別勝、劣戲論，五、分別工巧養命戲論，六、耽著世間財、食戲論。動搖尚無，斯六豈有？
疏次偈入佛功德等者，文有三段：初、略釋經文。二、然一、多相依下，束成四義，以順經文。故下文云：知一即多等者，十住經文。三、復總收之下，融成十門。
疏一、孤標獨立者，即前多中無一性一亦無有多。二法互無，故得獨立。亦一即多而唯多，多即一而唯一。廢己同他，故云獨立。二、雙現同時者，即下經云：知以一故眾知以眾故一無一即無多無多即無一，故二雙現，更無前、後，如牛二角。三、兩相俱亡者，即前二俱捨也。四、自在無礙者，欲一即一，不壞相故；欲多即多，一即多故。一既如此，多亦準之。常一，常多，常即，常離，故云自在。五、去來不動者，一入多而一在，多入一而多存。若兩鏡相入而不動本相，相即亦然。六、無力相持者，因一有多，多無力而持一；因多有一，一無力而持多。七、彼此無知者，二互相依，皆無體、用，故不相知。故覺首云：諸法無作用亦無有體性是故彼一切各各不相知。八、力用交徹者，即前一中解無量無量中解一。九、自性非有者，互為因起，舉體性空。十、究竟離言者，不可言一，不可言非一，不可言亦一亦非一，不可言非一非非一。不可言相即，以相入故；不可言相入，以相即故；不可言即、入，不壞相故；不可言不即不入，互交徹故。口欲辯而辭喪，心將緣而慮亡。唯證方知，同果海故。一、多既爾，染、淨等法無不皆然。
爾時光明過百萬世界，徧照東方一億世界，南、西、北方、四維、上、下亦復如是。彼一一世界中，皆有百億閻浮提，乃至百億色究竟天，其中所有，悉皆明現。彼一一閻浮提中，各見如來坐蓮華藏師子之座，十佛剎微塵數菩薩所共圍繞，悉以佛神力故，十方各有一大菩薩，一一各與十佛剎微塵數諸菩薩俱來詣佛所。其大菩薩謂文殊師利等，所從來國謂金色世界等，本所事佛謂不動智如來等。
疏：第八重，光照一億界。前云百萬，今十倍於前，即千萬為一億也。
爾時一切處文殊師利菩薩各於佛所同時發聲，說此頌言：
疏：十偈歎佛權、實雙行，方便幹能。然方便之言略有三意：一、以因中十種加行方便之力，修成佛果自在之德；二、但是差別之用，皆名方便，其無礙慧無若干故；三、即實之權，起用自在，故名方便。今文具三，皆三句辨相，一句結名。
鈔：第八節，疏今文具三者，具上三方便也。然其十偈皆具此三，取其相顯。八、九兩偈但有第二，故下疏云上之二偈但了差別，即是方便。餘之八偈，即是即實之權。約其因修，總是加行方便之力。如第四偈善巧通達一切法，差別用也；正念勤修涅槃道，加行方便也。上二皆權。樂於解脫離不平，即是稱實。對上，故為即實之權也。餘可意得。
疏：初偈即體起用為方便。然有六義：一、智超下位；二、證法無邊；三、解脫有海；四、具上三義，到涅槃岸；五、壽兼真、應；六、身光無涯。皆佛功德。
疏：二、歎寂照方便。初句橫照，次句豎窮，次句即寂照而無思，故難思也。
疏：三、歎佛事理無礙方便。初二句有、無無礙，次一句定、散無礙。
鈔：疏初二句有、無無礙者，無即是理，有即是事。次句定、散無礙者，恆住禪寂，定也；由契心性，理也。禪不繫心，不礙散地，即涉事也。
疏：四、歎佛修無修方便。初句善窮性、相，次句無念勤修。樂於解脫，釋修涅槃；離不平者，釋前正念。以不見生死為雜染、涅槃為清淨，此二無差，為真寂滅。
疏：五、歎迴向方便。初二句趣如法界是迴向實際，餘皆迴向菩提；次句迴向眾生。住如化物，故為方便。
鈔：疏初二句趣如法界者，二句之中唯取四字，是向實際；初句及一切智皆迴向菩提。
疏：六、證知方便。初句隨順證入；次句知而無障；次句知徧趣行，即利生法。即知即證，為自在修也。
疏：七、寂用方便。初句寂，次句用，次句寂、用無礙。為無住涅槃，凡、小難到。
疏：八、時數方便，可知。
疏：九、難思方便。初句了生滅，剎那、一期，皆悉了知。次十一字了相，即眾生體，不出三界九地。下二界是色，無色界非色。二界八地皆名為想，無想天為非想，有頂非想非非想。悉了知者，能了，兼了其性，即是無生。此是無邊之境，故難思也。上二偈但了差別，即是方便。
鈔：疏二界八地皆名為想者，以欲、色二界有於五地，皆全有想。其無想天在第四禪，不攝一地全，故八地有想。其有頂天是第九地，不屬於想及與無想，故令無色一界四地不全屬有、無，故云二界。其無色界下之三地，由是有想，故舉八地而以攝之。
疏：十、無比方便。初二句知相，上句豎窮，下句橫攝；次句知性。此二不二，故無比即為方便也。
爾時光明過一億世界，徧照東方十億世界，南、西、北方、四維、上、下亦復如是。彼一一世界中，皆有百億閻浮提，乃至百億色究竟天，其中所有，悉皆明現。彼一一閻浮提中，悉見如來坐蓮華藏師子之座，十佛剎微塵數菩薩所共圍繞，悉以佛神力故，十方各有一大菩薩，一一各與十佛剎微塵數諸菩薩俱來詣佛所。其大菩薩謂文殊師利等，所從來國謂金色世界等，本所事佛謂不動智如來等。
疏：第九重，光照十億界，歎佛大悲救生德。
爾時一切處文殊師利菩薩各於佛所同時發聲，說此頌言：
疏：十偈多以第四句為結。於中分三：初偈總標行海已圓，而能普化；次八別顯化類不同；後一總結悲、智周徧。初中初句無餘修廣謂徧受，大謂極苦；次句長時、無間；次句功行已圓，極惡難度已能度故。云何能度？謂師子吼。師子吼者名決定說：定說一切眾生皆有佛性，度一闡提；定說無我，度諸外道；定說欲苦不淨，以度波旬；定說如來常、樂、我、淨，度諸聲聞；定說大悲，以度緣覺；定說如來無礙大智，以度菩薩。故云普化眾生。
鈔：第九節，疏初句無餘修者，此有四修：一、無餘修，以皆修故；次句有二修：一、長時修，二、無間修。日夜不息，即是長時；精勤無怠，故無有間。難度能度，勇猛修也。此偈是總，總示度相。師子吼者名決定說，即涅槃二十七師子吼品。下說法度類，略有其六。亦攝下偈，文有四節：初偈即說佛性，度一闡提。闡提佛性，無明所覆，迷真起妄，如墮大河。二、有一偈無我化外。三、有六偈皆說欲苦，度於波旬。波旬為主，諸類皆攝故。四、有一偈濟度三乘。聲聞法執，不了性空；緣覺無悲，不隨六道。故悲、智雙流，普教群生，即化菩薩。
疏：次八別中，云何普化。初、化癡愛眾生。前半所救。如人墮海，五事難出：一、水深，二、波迅，三、迷暗，四、蟲執，五、憂迫失力。眾生欲海流轉亦爾。此中愛有二義：一、已得無厭，深廣如海；二、於未得處，無足如流。癡亦二義：一、迷不見過；二、妄見有德，結網自纏。五、由前癡愛招大憂苦。次句舉古佛已行。亡身為物，故曰至仁。後句立誓當作。
二、度著欲眾生。上半所救。放逸者，著欲緣也；著五欲，欲事也；不實分別，欲因也；受眾苦，欲果也。未得已失，皆受大苦，正得亦苦，橫生樂想，況當受三塗。故云眾苦。次句受教自修。後句立誓轉化。
三、救著我眾生。前半所救。著我為因，受生死果；未證無我，浩無邊際。次句救方，說二無我，唯佛有之。
四、救惡趣眾生。三句所救。謂無善可恃，顯唯惡業及惑病因招三惡趣，展轉復起三毒之過，因、果俱燒。末句救方，但淨其心，因亡果喪。
五、救邪見眾生。前半所救。上句明因，迷四真諦，惑現境故。次句起見，邪見翳理，即為暗宅。後半能救之方。
六、救著有眾生。前半所救。三有深廣，總喻於海。漂至人、天，還溺惡趣；未遇如來，多成難處。希求不已，故名為憂；未有對治，故無涯畔。具上諸失，故不可處。後半能救，可知。
七、救無明眾生。前半所救。由本住無明，故不見無住之本。迷理惑事，狂走於生死之中。後半能救。佛既授法，正念即升也。
八、救險道眾生。前半所救。人、天報危，臨墮惡趣，名為險道。能救，可知。
鈔：疏五事難出：一、水深，即愛欲海；二、即流轉；三、即無明；四、即網覆，義兼蟲執，羅不得出；五、即大憂迫。次眾生下，約法釋五，而四釋蟲執云妄見有德，結網自纏。餘可知。
疏：後一偈總結者：前半結有教證之智，能導無緣之悲；次句結有同體之悲，能徧十方、六道；後句結於所救不越群迷。
爾時光明過十億世界，徧照東方百億世界、千億世界、百千億世界、那由他億世界、百那由他億世界、千那由他億世界、百千那由他億世界，如是無數、無量、無邊、無等、不可數、不可稱、不可思、不可量、不可說、盡法界、虛空界所有世界，南、西、北方、四維、上、下亦復如是。彼一一世界中，皆有百億閻浮提，乃至百億色究竟天，其中所有，悉皆明現。彼一一閻浮提中，悉見如來坐蓮華藏師子之座，十佛剎微塵數菩薩所共圍繞，悉以佛神力故，十方各有一大菩薩，一一各與十佛剎微塵數諸菩薩俱來詣佛所。其大菩薩謂文殊師利等，所從來國謂金色世界等，本所事佛謂不動智如來等。
疏：第十重，光照十方，總結無盡。長行分二：先明世界數量，略有十七，漸窮法界；後明彼諸世界所有皆現。
爾時一切處文殊師利菩薩各於佛所同時發聲，說此頌言：
疏：十頌明因果圓徧德。於中分二：前四示佛因果徧說，後六勸物順行。今初初一偈因圓果滿，彰有說因：初三句三達因圓，後句十力果滿。次一偈大用外彰，正明說法周徧，可知。後二對因辨果：初一偈徧因：初句為因，三句皆果。法供養佛，故於法順知；普為眾生，故能徧用。斯即等流，名相似果。晉經云：正心供養，明是法供養也。後一偈深因，故能速證。初二句六度自利，謂供佛是檀，意柔兼戒，從初至末是進策也。次句利他，兼方便等。二行既圓，則佛果朝夕，故云速成。後六偈勸物順行。佛昔如是行，今得說法果。令物行之，亦得斯果。初一偈求法行，二、說法行，三、聽法行，四、有三偈破相行。
今初初句離過；勝他名利，名為異情。次二句顯德：一句滿福，一句圓智。又無異者，於一切法都無所求；若此之求，則見真法身也。二、說法行。前半說法益物。義利者，令眾生得離惡攝善故，此世、他世益故，世、出世益故，福德、智慧益故。上四對皆先義後利。後半若無說無示，同佛說也。三、聽法行，兼顯法輪之體。初句教法。次句即教成行。無有一文、一法非菩提因，豈止三十七品？次句悟理，揀去隨文。後句理無廢、興，故常見佛果也。後三破相行：初一正明，後二轉釋。
今初初三句反顯。金容煥目而非形，安可以相取？後句正顯。法性超乎視、聽，唯可虛己而求。後二轉釋云何不見。前偈以妄喻真。眾生妄、惑尚不可窮，諸佛契真如何見盡？後偈復轉釋云：雖徧十方，不可定取。如剎徧空有其四義：一、多剎滿空，二、體無來、去，三、不妨成、壞，四、無別所依。佛身徧空，亦具四義：一、頓徧多剎，二、恆不去、來，三、應有出、沒，四、體、用無依。是故佛身亦不可以徧空而取耳。上來三品答初十句所依果問竟。
鈔：第十節，疏初三句三達因圓者，三達即達三世。於中初句了相。無量劫言，通過及未。次句了性。過去心不可得，故云無去；未來心不可得，故云無來；現在心不可得，故云無住。故淨名云：若過去，過去心已滅；若未來，未來心未至；若現在，現在心無住。現在是住，亦生即滅，故云無住。第三句結知，佛如是知。云何如是？非唯知無去等，亦知其相。又性、相無礙，又一念能知，為如是了。
疏兼方便等者，勸物涉有，故是方便；勸生發心，即是大願。眾生無邊誓願度佛道無上誓願成，故即修習力，為智斷決。言佛果朝夕者，此有二意：一、明果速。匪朝即夕，故一念相應，功圓曠劫。此為正意。結云速成。二、朝夕是海。文選云：挹朝夕之池者，無以測其淺深。謂此是佛果大海，以深廣故，與此相應，亦得速成。於一切法都無所求，即淨名經。身子念座，因有此示。
疏上四對皆先義後利者，即佛地論。言若無說無示，同佛說也者，亦淨名目連章。經云：夫說法者，無說無示；其聽法者，無聞無得。說約教道，示約證道。無聞，則不如言取，故為真聞；無得，則心無所得，方真證得。無聞無得，即後偈聽法行中。今此說法但無說、示。亦同寶積歎佛偈云：善能分別諸法相於第一義而不動。故言同佛也。疏次句悟理，揀去隨文者，不隨文，故無聞；悟理，故無得。
