凡十三，常山李氏子。玄沙問：三界惟心，子作麼生？
師指倚子云：和尚喚這個作甚麼？
沙云：倚子。
師云：和尚不會三界惟心。
沙云：我喚這個作竹木，儞喚作甚麼？
師云：某甲亦喚作竹木。
沙云：盡大地覓個會佛法人了不可得。
師因中塔侍立玄沙次，沙打一棒，云：就名？就體？塔無對。
沙問師，師云：這漢著一棒，不知來處。
師作玄沙忌，請報恩藥石，恩見靈位無真，遂問：還有真麼？
師以手揖云：看。
恩云：元來無真。
師云：大似不相識。
師與長慶、保福入州，見牡丹障子，福云：好一朵牡丹花！
慶云：莫眼花！
師云：可惜一朵花！
玄覺云：三尊宿語還有親疏也無？只如羅漢與麼道，落在甚麼處？
保福有僧來，師問：彼中如何示徒？
僧云：和尚一日示眾云：塞卻儞眼，教儞覷不見；塞卻儞耳，教儞聽不聞；坐卻儞意根，教儞分別不得。
師云：我問儞：我不塞儞眼，儞見個甚麼？不塞儞耳，儞聞個甚麼？不坐儞意根，儞作麼生分別？僧於言下有省。
師晚參次，忽聞鼓角聲，乃云：羅漢三日一參，王太尉二時相助。
師問僧：甚處來？
云：秦州。
師云：將得甚麼物來？
云：不將得物來。
師云：儞為甚麼對眾謾語？僧無對。
師卻問：秦州豈不是出鸚鵡？
云：鸚鵡出隴西。
師云：也不較多。
師問招慶僧云：儞在招慶有甚麼異聞底事？試舉看。
云：不敢錯舉。
師云：真實底事作麼生？
云：和尚因甚麼如此？
師云：儞話墮也。
師問僧：甚處來？
云：報恩來。
師云：何不且在彼中？
云：僧家不定。
師云：既是僧家，為甚麼不定？僧無對。
玄覺代云：謝和尚顧問。
師問僧：甚處來？
云：南方。
師云：南方知識有何言句示徒？
云：彼中道：金屑雖貴，眼著不得。
師云：我道須彌在儞眼。
翠巖芝云：且道地藏還免得這僧麼？
師見僧來，豎起拂子，僧作禮，師云：見個甚麼便作禮？
云：謝和尚指示。
師便打，卻云：見我豎起拂子，便道謝和尚指示，每日見我掃床掃地，為甚麼不道謝指示？
師插田次，見僧，乃問：甚處來？
云：南方。
師云：南方近日佛法如何？
云：商量浩浩地。
師云：爭如我這種田摶飯吃？
云：爭柰三界何？
師云：儞喚甚麼作三界？僧有省。
大溈喆云：清貧長樂，濁富多憂。
僧問：以字不成，八字不是，是甚麼字？
師云：汝不識此字那？
云：不識。
師云：看取注腳。
僧問：如何是和尚一句？
師云：我若向儞說，卻成兩句。
凡六，泉州莆田人也。師問玄沙：如何是第一月？
沙云：用汝個月作麼？師言下大悟。
示眾云：我此間粥飯因緣為兄弟提唱，終是不常，如今欲得省要，卻是山河大地舉明。其事卻常，亦能究竟。若從文殊門入者，一切草木瓦礫助汝發機；若從觀音門入者，一切蝦蟆、蚯蚓助汝發機；若從普賢門入者，不動步而到。我以此三門方便示汝，如將一只折筯攪彼大海，令彼魚龍知水為命。會麼？若無智眼審而諦之，任儞百般巧妙，不為究竟。
瑯瑘覺云：雖是善因，而招惡果。
示眾云：諸人若要商量，向髑髏後通取個消息來共相商量，這不曾遮障人光明。
師問了院主：先師道：盡十方世界是個真實人體。儞還見僧堂麼？
主云：和尚莫眼花。
師云：先師遷化，肉猶暖在。
僧問：諸佛還有師也無？
師云：有。
云：如何是諸佛師？
師云：一切人識不得。
僧問：如何是大庾嶺頭事？
師云：料汝承當不下。
云：重多少？
師云：這般底論劫不柰何。
凡一，示眾云：不離當處，咸是妙明真心。所以玄沙和尚道：我會最後句，出世少人知。爭如國泰有末頭一句？
時有僧問：如何是末頭一句？
師云：闍梨向太遲！便歸方丈。
凡一。僧問：牛頭未見四祖時如何？
師云：德重鬼神欽。
云：見後如何？
師云：通身圣莫測。
乃云：人人具足，人人成見，爭怪得老僧？珍重！
凡一，拈拄杖謂眾云：三十年住山，得他氣力。
僧云：和尚得他甚麼氣力？
師云：過山過嶺，東拄西拄。便拄歸方丈。
凡二，示眾云：但以眾生日用而不知，譬如三千大千世界，日月星辰，江河淮海，一切含靈，從一毛孔入一毛孔，毛孔不小，世界不大，其中眾生，不覺不知。若要易會，上座日用亦復不知。
僧問：日僧馱像，夜像馱僧，未審此意如何？
師云：闍梨豈不是茶堂來？
凡二。師謁玄沙，遇上堂云：汝諸人但能一生如喪考妣，吾保汝究得徹去。
師遂問：只如教中道：不得以所知心測度如來無上知見。又作麼生？
沙云：汝道究得徹底所知心，還測度得及麼？師於此信入。
有問：弟子每當靜坐，心念紛飛，未明攝伏之方，愿垂指誨。
師云：如或安坐，心念紛飛，卻將紛飛之心，以究紛飛之處，究之無處，則紛飛之念何存？反究究心，則能究之心安在？能照之智本空，所緣之境亦寂。寂而非寂者，蓋無能寂之人也；照而非照者，蓋無所照之境也。境智俱寂，心慮安然。外不尋枝，內不住定，二涂俱泯，一性怡然，此乃還源之要道也。
凡二，示眾云：諸人會麼？但向街頭市尾、屠兒魁膾、地獄鑊湯處會取。若恁麼會，堪與人天為師為匠；若向衲僧門下，天地懸殊。更有一般底，只向長連床上作好人去。儞道此兩般人，那個有長處？無事，珍重！
師問僧：不壞假名而談實相，作麼生？
云：這個是倚子。
師以手撥云：與我將鞋袋來！僧無語。
師云：這虛頭漢！
云門聞，乃云：須是我祥兄始得。
凡四。云門舉：雪峰云：開卻門，達磨來也。意作麼生？
師云：筑著和尚鼻孔。
門云：阿修羅王惡發，將須彌山一摑，聝跳上梵天，帝釋為甚麼卻去日本國藏身？
師云：莫恁麼心行好。
門云：汝道筑著鼻孔又作麼生？師休去。
師問僧：為佛法來？游山來？
云：清平世界，說甚麼佛法！
師云：好個無事底禪客。
云：早是多事也。
師云：上座去年在此過夏了？
云：不曾。
師云：恁麼則先來不相識。下去！
師將拂子與僧，僧云：本來清凈，用拂子作麼？
師云：既知清凈，切莫忘卻。
梁山觀別云：也須拂卻。
僧問：祖意教意，是同是別？
師云：雞寒上樹，鴨寒下水。
問：如何是提婆宗？
師云：銀盌盛雪。
問：如何是道？
師云：明眼人落井。
問：如何是吹毛劍？
師云：珊瑚枝枝撐著月。
凡五。師游山回，首座出松門接，座云：游山巇嶮不易。
師拈起拄杖云：全得這個力。
座奪拄杖拋向一邊，師放身便倒；大眾進前扶起，師拈拄杖一時趁散，卻回顧首座云：向道全得這個力。
黃龍南云：明教雖然會倒會起，不覺弄巧成拙。
師訪白兆，兆云：老僧有個木魚頌。
師云：請舉看。
兆云：伏惟爛木一橛，佛與眾生不別。若以杖子擊著，直得圣凡路絕。
師云：此頌有成褫？無成褫？
兆云：無成褫。
師云：佛與眾生不別聻？
左右救云：有成褫。
師云：直得圣凡路絕聻？當時白兆一眾失色。
五祖戒和尚來參，師問：諸方言教即不問，不涉泥水一句道將來。
戒云：話墮也。
師云：拖泥帶水漢。
戒云：和尚幸是大人。
師云：禿丁子！參堂去。
師一日舉拂子云：我這個為中下之機。
僧云：忽遇上上人來時如何？
師云：打鼓為三軍。
僧問：新年頭還有佛法也無？
師云：無。
僧云：日日是好日，年年是好年，為甚麼卻無？
師云：張公吃酒李公醉。
云：老老大大，龍頭虵尾。
師云：明教今日失利。
凡九。師謁云門，門問：近離甚處？
師云：查渡。
門云：夏在甚處？
師云：湖南報慈。
門云：幾時離彼？
師云：八月二十五。
門云：放子三頓棒。
師次日上去問訊，云：昨日蒙和尚放三頓棒，未審某甲過在甚麼處？
門云：飯袋子！江西、湖南便恁麼商量。
師於言下大悟，遂云：某甲他時異日向無人煙處卓個庵子，不畜一粒米，不種一莖茉：楚山北畔，漢水南江，擊法鼓而會禪徒，舉宗風而明祖意。若以揚眉瞬目，舉指豎拂，罄欬咳嗽，是廚中拭鉢帛；道甚麼會也無？是衲僧破草鞋；這瞎漢！這漆桶！是個弄精魂鬼；總與麼，總不與麼，是東司頭廁籌子。以此稱提從上來事，盡是邪魔所作，謗大乘，滅胡種，與儞天地懸殊。且道衲僧據個甚麼道理？出來對眾道看。折腳鐺子各出一只手，貴要宗乘不斷，亦表叢林有人。有麼？若無，洞山不惜眉毛，打葛藤去也。葛藤之事，只在目前，萬象森羅，乾坤大地，百千諸佛，日月星辰，地獄三涂，起心動念，每日經歷，皆是諸德自己。何不向這體當尋覓看？驀然覷得倜儻分明，不虛行腳，也自得個安樂田地。洞山此語且作死馬醫，若據明眼衲僧，將草鞋驀口，還怪得他也無？怪即不怪，儞道憑個甚麼？捉得將來，腳跟下推尋，毫末參差，槌折儞腰，莫麤心好。
示眾云：明機自昧，息慮迷源，萬法同塵，語默難顯。不是情中法，莫生種種心，離此章句，別有商量。且道離卻作麼生商量？還有委悉者麼？明明地揀破，明明地顯示，明明地舉唱，明明地歌詠，更無囊藏被蓋，純說乾爆爆地禪。若是靈利漢，才聞舉著，便合眼卓朔地知個落處，豈不是自家具眼？其柰罕遇其人。蓋緣洞山這，言無味，食無味，法無味，無味之句，塞斷人口。兄弟！到這，難為湊泊，若向這覷得分明，天下尊宿到與不到，徹與不徹，總被儞驗破。何故？智有邪正，道有真偽，多只是心機意識，認得個門頭屋後底，學得路布葛藤一堆一擔，蘊在胸襟，道我會禪會道。還夢見禪道也未？喚作打底，不遇作家，到老只成骨董，待到明朝後日，驀劄地踏著正脉，省前所行履處，方始羞見本命元辰。
示眾云：舉唱宗乘，闡揚大教，須得法眼精明，方能監辨緇素。切緣真妄一源，水乳同器，到此難分。洞山尋常以心中眼觀身外相，觀之又觀，乃辨真偽。若不如是，何名善知識？夫善知識者，驅耕夫之牛，奪饑人之食，方名善知識。即今天下，那個是真善知識？諸人參得幾個善知識來？也不是等閑，直須是參教徹，覷教透，千圣莫能證明，方顯丈夫兒。不見釋迦老子明星現時，豁然大悟，與大地眾生同時成佛，無前後際，豈不暢哉！雖然如是，若遇明眼衲僧，也好劈脊棒。
示眾云：言無展事，語不投機，承言者喪，滯句者迷。還得麼？儞衲僧分上事，到這須具擇法眼始得。只如洞山恁麼道，也有一場過。且道過在甚麼處？
示眾云：語中有語，名為死句；語中無語，名為活句。諸禪德！作麼生是活句？到這，實難得人。若也不動一塵，不撥一境，見事便道答話，長老下口不得，東西南北莫知多少。要得去離泥水，活人眼目，舉唱宗風，激揚大事，不道全無，其柰還少，即緣未達其源，落在第八魔界中，識得個不名不物，無是無非，頭頭物物，無不具足。道我得安樂田地，更不求余，凡有扣擊問難，便敲床豎拂。更不惜，便施便設，便行便用，向惡水坑頭出頭沒，弄個無尾猢猻。臈月三十日，鼓也打破了，猢猻又走卻了，手忙腳亂，一無所成，悔將何及？儞若是個衲僧，乍可凍殺餓殺，終不著他鶻臭布衫。
示眾云：洞山這，尋常方丈內不似諸方，一個上來，一個下去，啾啾唧唧地，衷私說底佛法禪道，盡是向儞兄弟面前滿口道，滿口說，滿口拈提，滿口欒揀，無儞左遮右掩處，一時和底翻出。諸德作麼生委悉？試對眾道看。譬如太末蟲，處處泊得，不能泊於火焰之上，被他諸方老禿奴甜唇美舌說作配當，道這個是禪、這個是道、這個是菩提涅盤、這個是真如解脫，被丈二釘八尺榍，榍在眼，不知不覺。乍到洞山這，不知是何說話。會得麼？直饒會得真如涅盤、菩提解脫毫末無差，被他條繩子於腳跟下系卻，不得出離。若是靈利衲僧，一咬咬斷，作個脫灑衲僧，豈不快哉！若三咬兩咬不斷，準前打入骨董社，有甚麼出頭時？洞山不獲已，傍地為儞著力。珍重！
師問僧：甚處來？
云：汝州。
師云：此去多少？
云：八百里。
師云：踏破幾緉草鞋？
云：三緉。
師云：甚處得錢買？
云：打笠子。
師云：參堂去。僧應諾去。
問：赤水求珠，猶是人間之寶；和云唱出，固非格外之談。未審今日將何示人？
師云：夜聞祭鬼鼓，朝聽上灘歌。
問：言超象表青霄外，出語幽玄事若何？
師云：岸上行人聲有韻，舡中漁父和不齊。
云：幽玄事若何？
師云：鉤長線短。
問：如何是佛？
師云：麻三斤。
問：才生便死時如何？
師云：鍾馗解舞十八拍。
問：如何是古佛心？
師云：巢知風，穴知雨。
問：蓮華未出水時如何？
師云：漢水正東流。
云：出後如何？
師云：楚山頭倒卓。
問：如何是衲僧本分事？
師云：云褁楚山頭，決定多風雨。
問：衲僧得一時如何？
師云：五九四十五，太陽來入戶。
問：佛法禪道，是同是別？
師云：頭不梳，面不洗。
問：德山入門便棒，臨濟入門便喝，未審和尚意旨如何？
師云：尖斗量不盡。
凡二，益州人也。示眾云：進一步則迷理，退一步即失事，饒汝一向兀然去，又同無情。
時有僧問：如何得不同無情去？
師云：動轉施為。
云：如何得不迷理失事去？
師云：進一步，退一步。僧作禮。
師云：向來有人恁麼會，老僧不肯伊。
云：請和尚直指。師便打出。
僧問：如何是法王劍？
師云：鉛刀徒逞，不若龍泉。
云：用者如何？
師云：藏鋒猶不許，露刃更何堪？
凡二。師拈拄杖示眾云：過去、未來、現在三世諸佛，微塵菩薩，一時在拄杖頭上轉大法輪，盡向諸人鼻孔過。還見麼？若見，與我拈將來；若不見，大似立地死漢。良久，云：風恬浪靜，不如歸堂。
師問僧：甚處來？
云：黃州。
師云：在甚麼寺？
云：資福。
師云：福將何資？
僧云：兩重公案。
師云：爭柰在北禪手！
云：在手即收取。師便打，僧不甘，師隨後趁出。
雪竇云：奇怪！宛有超師之作，還知這僧麼？只解瞻前，不能顧後。若在雪竇手，棒折也未放在。
凡八，示眾云：靈山會上付囑相傳，十方諸佛出現於世，喚作建立道場轉大法輪。如斯之法，只在如今，若於祖宗門下，天地懸殊。上上之流，何不啟問？
時有僧出，師便云：去去西天路，迢迢十萬余。
問：靈山一會，意旨如何？
師云：當時妄想，直至如今。
云：如何是最初一句？
師云：三生六十劫。
云：大悟底人還有過也無？
師云：鐵山橫在路。
師乃云：坐斷日頭，天地黯黑。茫茫者，匝地普天，當此之時，佛祖出頭來，也好與三十棒。雖然如是，官不容針，私通車馬。
示眾云：十方諸佛出世，了無一法與人，只是治病解縛。但有來者，盡是依草附木竹木精靈。所以從頭地棒，待有個獨脫底出來，別有商量。眾中還有麼？時有僧出作禮，師便下座。
示眾云：一人在須彌頂上，一人在千尺井中，又無繩索，亦無梯橙，日月照不到，要與此人相見，且作麼生得相見？若相見了，朝打三千，暮打八百。良久，云：直饒恁麼會得，埋沒宗乘；不恁麼會得，辜負平生。據汝諸人，論甚麼劫數？
示眾云：與麼來者，現成公案；不與麼來者，垛生招箭；總不與麼來者，徐六擔板。迅速鋒鋩，猶是鈍漢；萬里無云，青天猶在。
示眾，舉：臨濟示眾云：恁麼來者，恰似失卻；不恁麼來者，無繩自縛。十二時中莫亂斟珪，會與不會，都盧是錯。分明與麼道，一任天下人貶剝。
師云：古鏡闊一丈，屋梁長三尺，是汝鉢盂饙子闊多少？
示眾云：但參活句，莫參死句，活句下薦得，永劫無滯。一塵一佛國，一葉一釋迦是死句；揚眉瞬目，舉指豎拂是死句；山河大地，更無誵訛是死句。
時有僧問：如何是活句？
師云：波斯仰面看。
云：恁麼則不謬去也。師便打。
示眾云：俱胝和尚凡有扣問，只豎一指，寒則普天普地寒，
雪竇云：甚麼處見俱胝老？
熱則普天普地熱。
雪竇云：且莫錯認定盤星。
雪竇復云：森羅萬象，徹下孤危；大地山河，通上嶮絕。甚麼處得一指頭禪來？
僧問：牛頭未見四祖時如何？
師云：秋來黃葉落。
云：見後如何？
師云：春來草自青。
問：達磨未來時如何？
師云：千年松倒掛。
云：來後如何？
師云：金剛努起拳。
問：羚羊未掛角時如何？
師云：獵屎狗。
云：掛角後如何？
師云：獵屎狗。
問：明星現時，便成正覺時如何？
師云：曲為今時。
云：倜儻無差時如何？
師云：系驢橛。
云：過在甚麼處？
師云：自屎不覺臭。
云：和尚與麼道即得。
師云：蜣蜋推糞球。
問：一物不將來時如何？
師云：猢猻系露柱。
問：無蹤無跡，是甚麼人行履處？
師云：偷牛賊。
凡二。僧問：如何是第一句？
師云：回頭終不顧。
云：如何是第二句？
師云：未語先分付。
云：如何是第三句？
師云：連根猶帶苦。
示眾云：初祖不虛傳，二祖不虛受，彼彼大丈夫，因甚麼到恁麼地？便下座。
凡四。僧問：如何是法身？
師云：四海五湖賓。
問：如何是本來人？
師云：風吹滿面塵。
問：牛頭未見四祖時如何？
師云：富貴多賓客。
云：見後如何？
師云：貧窮絕往還。
問：如何是佛？
師云：十字街頭。
云：如何是法？
師云：三家村。
云：佛之與法，是一是二？
師云：露柱渡三江，猶懷感恨長。
凡一。僧問：金粟如來為甚麼卻降釋迦會？
師云：香山南，雪山北。
云：南瞻部洲事又作麼生？
師云：黃河水急浪花麤。
云：如何是向上一路？
師云：一條濟水貫新羅。
凡四，漢州綿竹上官氏子。示眾云：諸上座！本來只是個無事人，不造作，不攀緣，無所得，一念相應，不受後有，不見病惱逼迫。四大本空，五陰虛假，起心動念，有少疑慮，盡屬魔民，皆落妄想。若得實地，逆須生眼；若道見，且作甚麼面目？試對眾道看。良久，云：買賣不當價。拊掌一下。
凡二，示眾云：從上宗乘，合作麼生提綱？合作麼生言論？將佛法兩字當得麼？雖然如是，細不通風，大通車馬。若約理化門中，一言啟口，振動乾坤，山河大地，海晏河清。三世諸佛，說法現前。若也分明，古佛殿前，同登彼岸。
僧問：牛頭未見四祖時如何？
師云：著衣吃飯。
云：見後如何？
師云：鉢盂掛壁上。
凡二，上堂，聞板聲，乃云：善哉三下板，知識盡來參。既善知時節，吾今不再三。
僧問：西天以蠟人為驗，此土以何為驗？
師云：新羅人草鞋。
凡一。僧問：如何是佛？
師云：闍梨不是。
云：如何是鵝湖家風？
師云：客是主人相師。
云：恁麼則謝師周旋去也。
師云：難下陳蕃之榻。
凡二。僧問：如何是一大藏教？
師云：高座不曾登。
云：登後如何？
師云：三段不同，今當第一，向下文長，付在來日。東家籬，西家壁，自己分上合作麼生？僧無對，師便打。
僧問：如何是從天降下？
師云：風雨順時。
云：如何是從地涌出？
師云：稻麻竹寤。
凡二，因聞僧問法眼：如何是色？法眼豎起拂子。或云：雞冠花。或云：貼肉汗衫。
二師特特遠訪，遂問：承聞和尚有三種色語，是否？
眼云：是。
深云：鷂子過新羅。便歸眾。
時李後主在座下，不肯，乃白法眼：寡人來日為致茶筵，請此二人重新問話。
明日，茶筵罷，備彩一箱，劍一口，謂二師曰：上座問話，若問得是，奉賞雜彩；若問不是，只賜一劍。
法眼既陞座，深復出問：今日奉勑問話，師還許也無？
眼云：許。
深云：鷂子過新羅。捧彩便行。
大眾一時散去，時法燈作維那，乃鳴鍾集眾僧堂前勘二師，眾既集，法燈問：承聞二上座久在云門，有甚奇特因緣？舉一兩則來商量看。
深云：古人道：白鷺下田千點雪，黃鶯上樹一枝花。維那作麼生商量？燈擬議，深打一坐具，便歸眾。
二上座到淮河，見人牽網，有魚從網透出，深云：明兄俊哉！一似個衲僧。
明云：雖然如此，爭如當初不撞入網羅好？
深云：明兄！儞欠悟在。明至中夜方省。
凡三。師望云門百余歲，因閱其錄，發明己見，即為之嗣。
示眾云：三世諸佛，仰望不及；天下祖師，結舌有分。知有者，善自保任；未知有者，不休何待？
示眾云：劍去遠矣，爾方刻舟。便下座。
示眾，舉：百丈恒和尚有時上堂，眾才集，便云吃茶去；有時眾才集，便云珍重；有時眾才集，便云歇，便下座。往往多用此時節因緣。後自作一頌，頌此三轉因緣云：百丈有三訣，吃茶珍重歇，直下便承當，敢保君未徹。
大眾！只如恒和尚作此一頌，且道見處如何？還知得失麼？據他三度上堂時，恰似個好人；後來作此一頌，恰似面上雕兩行字。若是通人達士，舉起便知；後學初機難為揀辨。老僧與儞從頭注出：百丈有三訣，賊身已露；吃茶珍重歇，贓物出來；直下便承當，敢保君未徹，大似抱贓判事。雖然如此，諸仁者！若具擇法眼，方能證明；如或邪正未分，可謂顢頇佛性，更須博問賢良，可惜虛生浪死。
凡四，潮州人也。示眾云：聲前薦得，辜負平生；句後投機，殊乖道體。且道從來合作麼生？
示眾云：招慶今日與諸人一時道卻，還知落處麼？
有僧出云：大眾一時散去，還稱師意也無？
師云：好與三十拄杖。僧作禮。
師云：雖有盲龜之意，且無曉月之程。
時有僧問：如何是曉月之程？
師云：此是盲龜之意。
云：如何是沙門行？
師云：非行不行。
云：如何是祖師西來意？
師云：蚊子上鐵牛。
師在長慶作桶頭，常與眾僧語話。一日，長慶入寮見，乃問：儞終日口嘮嘮地作甚麼？
師云：一日不作，一日不食。
慶云：與麼則磨弓錯箭去也。
師云：專待尉遲來。
慶云：尉遲來時如何？
師云：教伊筋骨徧地，眼睛突出。慶便出去。
僧問：如何是佛法大意？
師云：七顛八倒。
問：如何是招慶家風？
師云：清貧長樂，濁富多憂。
凡三。閩王問：報慈與神泉相去遠近？
師云：若說遠近，不如親到。師問：大王日應千差，是甚麼心？
王云：甚麼處得心來？
師云：豈有無心者？
王云：那邊事作麼生？
師云：請向那邊問。
王云：大師謾別人即得。師休去。
示眾云：瘥病之藥，不假驢馱。若據如今，各自歸堂好。
師問僧：甚處來？
云：臥龍。
師云：在彼多少時？
云：經冬過夏。
師云：龍門無宿客，因甚麼在彼許多時？
云：師子窟中無異獸。
師云：汝試作師子吼看。
云：若作師子吼，即無和尚去。
師云：念汝新到，放汝三十棒。
雪竇云：奇怪諸禪德！若平展，則兩不相傷；若據令，則彼此俱嶮。還檢點得出麼？
凡二。僧問：波騰鼎沸，起必全真，未審古人意旨如何？師叱之。
僧云：恁麼則造次也。
師云：儞話墮也。又云：我話亦墮，汝作麼生？僧無對。
師令侍者取西橋水灌東邊蓮盆，侍者灌了，師云：灌何處？
者云：東邊蓮盆。
師顧旁僧云：是真實？是妄語？
凡三。長慶問師：汝名甚麼？
師云：明遠。
慶云：那邊事作麼生？
師云：明遠退兩步。
慶云：儞無端退兩步作麼？師無語。
慶代云：若不退兩步，爭知明遠？師於是喻旨。
僧問：無一法當前，應用無差時如何？師以手卓火，其僧有省。
凡一，示眾云：素面相呈，猶兼脂粉，縱離忝過，猶有負愆。諸人作麼生體悉？
凡一。僧問：十二時中常在底人，還消得人天供養也無？
師云：消不得。
云：為甚麼消不得？
師云：為伊常在。
云：只如不常在底人，還消得麼？
師云：驢年。
凡二，示眾，良久，云：大眾不待一句語便歸堂去，還有紹繼宗風分也無？若有人酬得，這與諸人為怪笑；若無人酬得，諸人與這為怪笑。
僧問：承古有言：不斷煩惱而入涅盤。此意如何？
師云：又是發人業。
云：如何得不發人業去？
師云：汝話墮也。
凡一。師舉：裴相國問僧：看甚麼經？云：無言童子經。裴云：有幾卷？云：兩卷。裴云：既是無言，為甚有經兩卷？僧無對。
師代云：若論無言，非唯兩卷。
領話。
凡一，福州人也。僧問：如何是大道？
師云：我無小徑。
云：如何是小徑？
師云：我不知有大道。
凡一，本州人也。初游方，至鄂州黃龍，遂問：久響黃龍，到來只見赤斑虵。
龍云：汝只見赤斑虵，且不識黃龍。
師云：如何是黃龍？
龍云：滔滔地。
師云：忽遇金翅鳥來又作麼生？
龍云：性命難存。
師云：恁麼則被他吞卻也。
龍云：謝子供養。
師不契，尋回受業禮覲國師，發明奧旨。
凡三，因鼓山上堂，召大眾，眾皆回眸，山披襟示之，師忽有省。
鼓山一日問：南泉喚院主，意作麼生？師叉手端容而立，山莞然奇之。
示眾云：還有人向宗乘中致得一問來麼？待山僧向宗乘中答。時有僧出作禮，師便歸方丈。
凡二。僧問：正位中還有成佛否？
師云：誰是眾生？
云：恁麼則成佛去也。
師云：還我正位來。
云：如何是正位？
師云：汝是眾生。
僧問：如何是無價珍？
師云：卞和空抱璞。
云：忽遇楚王，還進也無？
師云：刖足始知非。
凡二，福州永泰人也。臥龍問師：豁闍梨！見何尊宿來？
師云：某甲謁大章，得個信入處。
龍遂陞座，眾集，龍召：豁闍梨！出來燒香，對眾說悟處，老僧為汝證明。
師出燒香，云：香已燒了，悟臥不悟。龍深肯之。
僧問：家貧遭劫時如何？
師云：不能盡底去。
云：為甚麼不能盡底去？
師云：賊是家親。
云：既是家親，為甚麼飜成家賊？
師云：內既無應，外亦不能為。
云：忽然捉敗，功歸何處？
師云：賞亦未曾聞。
云：恁麼則勞而無功去也。
師云：功則不無，成而不處。
云：為甚麼不處？
師云：不見道：太平本是將軍致，不許將軍見太平。
妙喜云：絲來線去弄精魂。
凡一。僧問：如何是敵國一局？
師云：下將來。
問：一棒打破虛空時如何？
師云：把將一片來。
凡一。僧問：如何是佛？
師云：即汝是。
云：如何領會？
師云：更嫌鉢盂無柄那？
凡一。僧問：如何是清凈法身？
師云：井底蝦蟆吞卻月。
云：如何是白馬正眼？
師云：面南看北斗。
凡二。僧問：盈龍宮，溢海藏，真詮即不問，如何是教外別傳底事？
師云：眼、耳、鼻。
云：莫只這便是麼？
師云：是甚麼？僧便喝，師便打。
師問僧：近離甚處？
云：下寨。
師云：還逢著賊也無？
云：今日捉下。
師云：放儞三十棒。
凡一。僧問：一機不到，如何舉唱？
師云：徧處不逢，玄中不失。
問：凡有言句，盡落今時，學人上來，請師直指。
師云：目前不現，句後不迷。
云：向上事如何？
師云：迥然不換，標的即乖。
凡一，示眾云：烈士鋒前還有俊鷹、俊鷂麼？放一個出來看。時有僧出。
師云：著精彩。
僧擬議，師云：甚麼處去也？
問：師子未出窟時如何？
師云：鋒鋩難擊。
云：出窟後如何？
師云：藏身無路。
云：欲出未出時如何？
師云：命若懸絲。
云：向去事如何？
師云：拶。
凡四。僧問訊次，師問：儞見阿誰了便不審？
云：見師不問訊，禮式不全。
師云：卻是辜負老僧。
僧舉似首座，座云：和尚近日可謂為人切。師聞，乃打首座七棒。
座云：某甲恁麼道未有過在，亂打作麼？
師云：吃了我多少鹽醋。又打七棒。
有僧辭，師問：若到諸方，有人問儞老僧法道，作麼生對他？
云：待他問即道。
師云：何處有無口底佛？
云：只這也還難。
師豎起拂子云：還見麼？
僧云：何處有無眼底佛？
師云：只這也還難。僧繞繩床一匝而出。
師云：善能祗對。僧便喝。
師云：老僧不識子。
云：用識作麼？師敲繩床三下。
師問僧：發足甚處？
云：閩中。
師云：俊哉！
云：謝師指示。
師云：屈哉！僧作禮。
師云：我與麼道，落在甚麼處？僧無對。
師云：彼自無瘡，勿傷之也。
師問僧：未到這時，在甚麼處安身立命？僧叉手近前，師亦近前，相并而立。
僧云：某甲未到此時，和尚與誰并立？
師指背後云：莫是伊麼？僧無語。
師云：不獨自謾，兼謾老僧。僧作禮。
師云：正是自謾。
凡一，問黃龍：雪覆蘆花時如何？
龍云：猛烈。
師云：不猛烈。
龍又云：猛烈。
師又云：不猛烈。龍便打，師因而有省。
凡十三，余杭魯氏子。參長慶，不大發明。後同景修、法璡三人欲出嶺，經過地藏，阻雪，少憩。藏即琛禪師也。
琛問：此行何之？
師云：行腳去。
琛云：作麼生是行腳事？
師云：不知。
藏云：不知最親切。
又同三人舉肇論，至天地與我同根處，琛云：山河大地與儞自己，是同是別？
師云：同。
琛豎起兩指熟視之，云：兩個。即便起去。
師須臾啟行，琛門送之，問云：上座尋常說三界惟心，萬法惟識。乃指庭下片石云：且道此石在心內？在心外？
師云：在心內。
琛云：行腳人著甚來由，安片石在心頭耶？
師窘無以對，即放包，依席下求決擇。近一月余，日呈見解說道理，藏語之曰：佛法不恁麼。
師云：某甲詞窮理絕也。
藏云：若論佛法，一切見成。師於言下大悟，後出世撫州崇壽。
長慶會下有子昭首座，平昔與師商確古今，心中憤憤。一日，領眾遠詣撫州，責問於師，師舉眾出迎，特加禮待，主賓位上各掛拂子，茶罷，昭忽變色問云：長老開堂，的嗣何人？
師云：地藏。
昭云：何太辜長慶先師？某甲同在座下商確古今，曾無間隔，因何卻嗣地藏？
師云：某甲不會長慶一則因緣。
昭云：何不問來？
師云：長慶道：萬象之中獨露身。作麼生？昭豎起拂子。
師叱云：首座！此是當年學得底，別作麼生？昭無對。
師云：只如萬象之中獨露身，是撥萬象？不撥萬象？
昭云：不撥。
師云：兩個。
參隨連聲救云：撥萬象。
師云：萬象之中獨露身聻？
昭等而退，師指住云：首座！殺父殺母，猶通懺悔；謗大般若，誠難懺悔。昭竟不能對。於是參師，發明己見，更不開堂。
示眾云：出家兒但隨時及節便得，寒即寒，熱即熱。欲識佛性義，當觀時節因緣。古今方便不少，石頭初看肇論，至會萬物為己者，其惟圣人乎！則曰：圣人無己，靡所不己。乃作參同契，首言：竺土大僊心。無過此語也，中間亦是尋常說話。夫欲會萬物為自己去，蓋盡大地無有一法可見。已而又囑云：光陰莫虛度。所以告汝輩，但隨時及節便得。若也移時失候，卻虛度光陰。於非色中作色解，即是移時失候。且道色作非色解，還當得麼？若恁麼會，便是沒交涉，正是癡狂兩頭走，有甚用處？但守分過時好。
示眾云：古人道：我立地待儞構去。山僧如今坐地待儞構去，還有道理也無？那個親？那個疏？試斷看。
示眾云：盡十方世界皎皎地無一絲頭，若有一絲頭，即是一絲頭。
法燈云：若有一絲頭，不是一絲頭。
師指橙子云：識得橙子，周匝有余。
云門云：識得橙子，天地懸殊。
天衣懷云：識得橙子，梌楠木做。
圓通秀云：識得橙子，四腳著地。其間一出一沒，半合半開，有得有失，有親有疏，具眼禪人，一任檢點。
妙喜云：識得橙子，好剃頭洗腳。
師問修山主：毫厘有差，天地懸隔，兄作麼生？
修云：毫厘有差，天地懸隔。
師云：恁麼會又爭得？
修云：某甲只恁麼，和尚作麼生？
師云：毫厘有差，天地懸隔。修作禮。
保寧代修山主云：恁麼會又爭得？又頌云：石城親切問同參，不話東西便指南。明暗兩條來去路，依稀屈曲在烟嵐。
師拈香匙問悟空云：兄不得喚作香匙，畢竟喚作甚麼？
空云：香匙。師不肯，悟空後二十余日方省。
師問僧：甚處來？
云：泗州禮拜大圣來。
師云：大圣今年出塔否？
云：出。
師卻問傍僧：儞道這僧曾到泗洲麼？
一日，有二僧來參，師以手指簾，二僧齊去卷，師云：一得一失。
師開井，泉眼不通，問僧：泉眼不通被沙塞，道眼不通被甚麼礙？僧無對。
師代云：被眼礙。
子方上座自長慶來，師問：長慶道：萬象之中獨露身。作麼生？方舉起拂子。
師云：恁麼會又爭得？
云：師意如何？
師云：儞喚甚麼作萬象？
云：古人不撥萬象。
師云：萬象之中獨露身，說甚麼撥與不撥！方豁然有省。
師指竹問僧：還見麼？
云：見。
師云：竹來眼？眼到竹邊？
云：總不恁麼。師休去。
師問百法座主云：百法是體用雙陳，明門是能所兼舉，座主是能，法座是所，作麼生說個兼舉底道理？主無對。
雪竇別云：和尚分半院與某甲始得。
僧問：如何是塵劫來事？
師云：盡在于今。
楊次公頌云：塵劫來事，盡在于今，祖師不會，面壁沈吟。
凡三。師在地藏居第一座，因二僧禮拜地藏和尚，藏云：俱錯。僧無對。
下堂，請益修山主，修云：儞自巍巍堂堂，卻禮拜擬問別人，豈不是錯耶？師聞之，不肯。
修乃問：未審上座作麼生？
師云：汝自迷暗，焉可為人？修憤然上方丈，請益地藏。
藏指庫下云：典座入庫頭去也。修乃有省。
師問修山主：明知生是不生之理，為甚麼為生死之所流？
修云：笋畢竟成竹去，如今作篾使，得麼？
師云：汝向後自悟去在。
修云：某甲所見只如此，上座作麼生？
師云：這個是監院房，那個是典座房。修乃作禮。
僧問：眾盲摸象，各說異端，忽遇明眼人又作麼生？
師云：汝但舉似諸方。
凡七。師同法眼、悟空三人到地藏，阻雪，附爐次，藏問：山河大地與上座自己，是同是別？
眼云：別。藏豎起兩指。
師云：同。藏亦豎起兩指，便起去。師罔措，遂投誠入室。
師問地藏：古人道：萬象之中獨露身。意旨如何？
藏云：汝道撥萬象？不撥萬象？
師云：不撥。
藏云：兩個。
師駭然沈思，卻問：未審古人撥萬象？不撥萬象？
藏云：儞喚甚麼作萬象？師於言下領旨。
示眾云：具足凡夫法，凡夫不知；具足圣人法，圣人不會。圣人若會，即是凡夫；凡夫若知，即是圣人。此語具一理二義，若人辨得，不妨於佛法中有個入路；若辨不得，莫道不疑。
示眾云：聲色不到處，病在見聞；言詮不及處，過在唇舌。
僧云：離卻聲色，請和尚道。
師云：聲色問將來。
師問僧：甚處來？
云：翠巖。
師云：有何言句？
云：尋常道：出門逢彌勒，入門見釋迦。
師云：恁麼道又爭得？
云：和尚作麼生？
師云：出門逢阿誰？入門見甚麼？僧言下有省。
天衣懷云：雖得一場榮，刖卻一雙足。且道落在賓家分上？主家分上？若定當得出，憂則共戚，樂則同勸文殊騎何？
云：文殊騎者不是師子。
師云：返擲事作麼生？
云：應用無虧。
師云：正是文殊騎師子。
僧問：劫火洞然，大千俱壞，未審這個壞不壞？
師云：不壞。
云：為甚麼不壞？
師云：為同大千。
問：毫厘不隔，為甚麼覷之不見？
師云：作家弄影漢。
問：古鏡未磨時如何？
師云：照天照地。
云：磨後如何？
師云：黑似漆。
師有頌云：欲識解脫道，諸法不相到。眼耳絕見聞，聲色鬧浩浩。又云：諸佛不出世，四十九年說。祖師不西來，少林有妙訣。又云：萬法是心光，諸緣唯性曉。本無迷悟人，只要今日了。
凡三。師凡三度入嶺，偶值地藏不安。師一日侍立床前，乃啟地藏云：某甲與和尚因緣背，此來又值和尚不安。
地藏起身，拈拄杖卓向面前，云：這個也不背。師於此有省。
示眾云：古圣才生下，便周行七步，目顧四方，云：天上天下，唯我獨尊。便有這個方便奇特，只如諸上座生下時，有個甚麼奇特？試舉看。若道無，是對面諱卻；若道有，作麼生通得個消息來？還會麼？諸上座幸自有奇特事，因甚麼不知去？
問：如何是佛？
師云：汝是眾生。
問：如何是髑目菩提？
師云：問取髑髏後人。
問：如何是諸佛本源？
師云：儞喚甚麼作諸佛？
凡一。僧問：寂寂無依時如何？
師云：寂寂底聻？師有偈云：
南臺靜坐一爐香，終日凝然萬慮忘。
不是息心除妄想，都緣無事好思量。
資壽尼妙總云：可惜南臺向死水浸殺。當初若見，與他一拶，令渠別有生涯。
