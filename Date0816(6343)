佛告父王：云何觀如來放常光相？如來今者為未來世諸凡夫人，當現少光，彼諸凡夫當學是觀。如是觀者，亦如今日見佛光相，無有異也。
爾時，世尊放肉髻光，其光千色，色作八萬四千支，一一支中八萬四千諸妙化佛，其化佛身，身量無邊，化佛頂上亦放此光，光光相次，乃至上方無量世界，於上方界有化菩薩，如云微塵從空而下，圍遶諸佛。此光現時，十方微塵世界諸佛亦悉得見。此光直照諸佛頂上，諸佛放光，其光亦照釋迦文頂。
佛告阿難：眾生欲觀釋迦文佛肉髻光明，當作是觀。作是觀者，若心不利，夢中得見，雖是心想，能除無量百千重罪。如是觀者，現身必見諸大菩薩；見菩薩故，聞其說法；聞說法故，得陀羅尼，其陀羅尼名旋憶持。如是觀者，名為正觀；若異觀者，名為邪觀。
佛告父王：云何名為觀於如來眉間光明？如來今者為此後世諸眾生故，當少現於白毫相光。作是語時，時佛眉間即放白毫大人相光。其光分為八萬四千支，亦八萬四千色，遍照十方無量世界，一一光色化一金山，一一金山無量龕窟，一一窟中有一化佛結加趺坐，入深禪定，聲聞、菩薩、百千大眾以為眷屬。
時佛窟中有諸化佛，皆放白毫大人相光，亦照十方無量世界，皆如金色。金色地上有金蓮華，金蓮華上皆有化佛，亦皆同号，名釋迦文。諸佛眉間亦放此光，其光遍照十方世界，猶如百千億須彌山王共合一處。諸須彌山映現諸佛，佛身高顯，與山正等，是等化佛眉間光明遶諸化佛滿七匝已，還入釋迦牟尼眉間。此光入時，佛身毛孔，一毛孔中有一化像，一一化像身毛孔中，化成八萬四千妙像，皆是三千大千世界一切眾生所希見事，是名如來八十好中一好光明。如是八十隨形好光，說不可盡。如來少現白毫光明，父王所將眾中有八千人，遠塵離垢，得法眼凈。
佛告阿難：如來白毫相光，諸修多羅中，佛已廣說。如是妙光，惟佛佛見，十地菩薩見不明了，是故此中少分而說。說少分者，為凡夫人。佛滅度後，如是觀者，名為正觀；若異觀者，名為邪觀。此光除罪，如向所說，惟見光者，心得了了見百億佛，見白毛者，是心想見。
云何觀如來額廣平正相？如來面上三輪相、發際相，如是眾相，一一相中皆出金光，其金色光化成金床，一一床上有千菩薩，拘樓孫馱為始，下逮樓至。是千菩薩皆放光明，坐金床上。如是百億千萬菩薩，百億千萬金床，其金床上皆有寶帳，一一寶帳有千光明，一一光明成千寶幢，一一幢上千萬寶蓋，眾寶蓋下有諸寶幡，諸寶幡中無量化佛，是諸化佛皆說苦、空、無常、無我。說此偈時，一切化佛亦皆說此。釋迦文佛方身丈六，在行者前舉其右手，而作是言：善哉！善哉！善男子！汝今能觀諸佛相好，我等先世行菩薩道，與汝無異，汝今能觀諸佛境界。此境界者，但是汝心妄想所生。作是語已，即滅不現。額上諸光復更明顯，其光流出有百千億，一一光明照寶床上諸菩薩面，彼菩薩面亦出光明，照釋迦文。此相現時，行者真觀佛面，了了無疑。
佛告阿難：佛滅度後，佛諸弟子能如是觀，真見佛面，與我住世等無有異。作此觀者，除卻一億劫生死之罪，後身生處，面見諸佛，生諸佛家，諸佛菩薩以為眷屬。如是觀者，名為正觀；若異觀者，名為邪觀。
云何觀如來鼻出光明？鼻出光明分為四支，上入佛眼、佛眉、佛睫，出大光明。其光靉靆，如龍象形，遍照十方無量世界，入諸佛眼。此相現時，十方大明。是時，行者見十方界地及虛空，諸佛滿中，一一佛眼、眉、睫、鼻孔放大光明亦復如是。佛眼兩光，其明遍照，入諸佛眼，於虛空中化成光臺，其光臺上純是光云，光云青白，世界無比。於青光中有青色化佛，於白光中有白色化佛，此青、白色佛左右分明，百寶色光以為其云，如神通人飛騰云間，身諸毛孔猶如華樹，一一華樹，上至梵世，諸華葉間，有百千億聲聞比丘，一一比丘著千納衣，千納千色，一一色中百千化佛，皆純金色。是諸比丘踴身云中，亦隨佛後，如大龍象行，其子隨從。
佛告阿難：佛滅度後，佛諸弟子若能正心觀佛眼光，即於現世重障得除，於當來世常得觀佛，不離佛日。雖處母胎，常入三昧，在母胎時，見十方佛皆放眼光來照其身，胎中時，常受妙法，況出於外。如是觀者，名為正觀；若異觀者，名為邪觀。
鼻出二光，其光遍照十方世界。其一一光化成大水，其水住空，流入諸光。此水入時，一切光明惟更明顯，一一光間出頗梨山，頗梨山間生七寶華，其華臺上踴出眾水，其水金色，猶如金幢。其金幢內有百千萬無量化佛，一一化佛方身丈六，身毛孔中八萬四千上妙寶色，諸寶色中復放光明，其光微妙，有沙色。
佛告阿難：佛滅度後，佛諸弟子作是觀者，除卻千劫極重惡業，後世生處心無所著，不處胞胎，常化生。既化生已，身光具足，不離諸佛。如是觀者，名為正觀；若異觀者，名為邪觀。
云何觀如來面門光明？其光白色，猶如寶山，內外俱凈，於寶山內，無量化佛真金精色。時諸化佛面門出光，其光五色，遍照十方，入諸佛面門。此相現時，行者行住坐臥聞如來說四念處：身、受、心、法，并說境界，令行者聞；聞已憶持，閉目思惟。此光力故，即得四念處法。時十方佛及釋迦文於三昧中，各申右手，摩行者頂，而作是言：善哉！善哉！善男子！汝能真實行念佛定。如是觀者，名為正觀；若異觀者，名為邪觀。
云何觀如來耳？耳出五光，其光千色，色千化佛，佛放千光，如是光明，遍照十方無量世界，化成一華，其華甚大，量不可知，除佛心力，無能知者。是蓮華中，百千萬億無量佛剎皆於中現，百千萬億諸大菩薩坐一蓮華須，華須不大，菩薩不小，亦不相妨。如是菩薩耳普垂睡，如金蓮華，懸處日光，亦於耳中旋生五光。此相現時，佛耳中毛如帝釋樹，眾所喜見。
佛告阿難：佛滅度後，佛諸弟子作是觀者，常聞百億千佛及諸菩薩說眾妙法，不壞耳根。如是觀者，名為正觀；若異觀者，名為邪觀。
云何觀如來頸相？頸相出二光，其光萬色，遍照十方一切世界。有諸眾生，善根熟者，遇斯光明，悟十二緣，成辟支佛，此光照諸辟支佛頸。此相現時，行者遍見十方一切諸辟支佛，擲鉢虛空，作十八變，諸辟支佛一一足下皆有文字，其字演說十二因緣：無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老、死、憂悲苦惱。一字一光，一光十二音，一音說苦、空、無常、無我，一音演說十二因緣。如是辟支佛足下光中皆有是字，逆順往復凡十二遍，是名生死之根本也。此光照諸辟支佛已，還入佛頸。作此觀者，不生人中，生兜率天，值遇一生補處菩薩為說妙法。既聞法已，身心歡喜，學諸菩薩觀緣起法。如是觀者，名為正觀；若異觀者，名為邪觀。
云何觀如來缺瓫骨滿相？滿相光明遍照十方，作虎魄色。若有眾生遇此光者，自然興發聲聞道意。是諸聲聞見此光明分為十支，一支千色，十千光明，光有化佛。一一化佛有四比丘以為侍者，一一比丘皆說苦、空、無常、無我，分別四諦，說八人義，說四果相，說三三昧，令彼眾生於此法中求出家法，出家不久，成阿羅漢。如是光明遍照十方諸羅漢頂，照頂之時，如人執瓶，灌藥入頂，其狀色貌猶如醍醐，從頂入已，貫徹表。爾時，行者身心安隱，其心恬然，無有惡相，不見諸使及結相貌，如是霍然成阿羅漢。此光復變作金色蓋，其數無量。一一蓋中百千七佛，一一七佛有四比丘以為侍者，一一比丘入四大定，四大定中遍現一切結使相貌，八萬戶蟲宛轉而出，小蟲種類亦皆隨從。
此相現時，火大先起，火大起者，初如芥子，從毛孔出，後漸漸長，遍燒諸身，身如火聚。諸蟲鳴吼，如師子聲，此聲出時，行者心怖，迷悶躄地，出定見身，如野火行，傍樹為燋。此相現時，復當起心作一藥想，先作身想，身想既成，開頂令空，作梵王想，作帝釋想，作諸天手持寶瓶想，持藥灌想。藥入頂時，遍入四體及諸脈中，見脈及身如琉璃筒，但見諸蟲如萎死華。
爾時，諸脈更相流注，惟有眾水，水至之處，火則隨滅。是時，行者節節水出，如人仰射，水至梵際，水水相次，至于梵天。見身中水如四大海，但見諸蟲頭萎摧茹，手折足戾，惟心生火，分為十支，火入眾水，不相消滅，水光上沖，火光隨逐，水火二光皆從心出，互相交錯，上極三界頂，下至阿鼻獄，盡一世界際，純見水火流，東、西、南、北，火亦隨走。
爾時，心端自然生一黑毛，於其毛端出大黑風，其風四色，隨心根起，如旋嵐風，狀如煙爓，其風遍吹一切諸水，其水波動，沫聚成，火亦入中。得火力故，沫堅如冰。復有風來，吹諸塵穢九十八種惡不凈物，持置冰上，冰力弱故，隨不凈敗，著處即解。此冰解時，八人執刀斫冰段取，各持而去，塵土坌污，心悶而臥，風、火、水等，合聚一處，火力大故，燒壞眾物。有四惡蛇含一寶珠，從火爓出，凌虛飛逝，有六大龍，迎四小螭，吞吸而走，龍頂生樹，至無色界。有一小草，細若秋毫，色正金色，從樹稭生，下入樹根，從樹根生，上入樹莖，從樹莖生，散入枝葉，其華白色，亦有紅赤。其果欲熟，猶作四色，至八月半，純黃金色，如此光明，照諸聲聞，變化無量百千境界。如是觀者，名為正觀；若異觀者，名為邪觀。
若有比丘入此定時，身如芭蕉，無有堅實；出定之時，身體支節悉皆疼痹，若不服藥，發狂而死。應當隨時，眾藥消息。作是觀者，除無數劫生死之罪，如大水流，不久當得阿羅漢道。
佛告阿難：汝持佛語，真實莫忘，為諸比丘，當廣宣說。說是語時，五百比丘得四大定，同時皆得四沙門果。
云何觀如來胸德字萬字相？腋下摩尼珠皆放光明，其光紅紫，中有金華，其華開敷，化為無量百千萬億無數眾華。一一華上有無量佛，是諸化佛各有千光，光一化佛，其光五色。若有眾生，遇此光明，狂者得正，亂者得定，病者得愈，貧窮者自然得寶，盲者得視，聾者得聽，啞者能言，癃、跛、疥癩，皆得除愈，遍入十方諸佛頂上。入已，諸佛胸中有百千光從萬字生，一一光中歌百千偈，演說檀波羅蜜。如是眾光，演說六波羅蜜，其偈無量，行者正坐，聞無量佛皆說是法。一一化佛遣一化人，端嚴微妙，狀如彌勒，安慰行者，而作是言：善哉！善哉！善男子！汝系念故，見諸佛光，諸佛光中說無相施，說無相戒，說無相忍，說無相精進，說無相定，說無相慧，汝聞此法，慎勿驚怖。過去諸佛系念思惟，亦聞是法，亦解是相，解是相已，不畏生死，處大地獄，阿鼻猛火，盛不能燒。雖處地獄，如游天宮，是故萬字名實相印，諸佛如來無量無邊阿僧只劫學得此印。得此印故，不畏生死，不染五欲。
佛告阿難：佛滅度後，佛諸弟子見佛胸相光者，除卻十二萬億劫生死之罪。若不能見胸相分明者，入塔觀之。如是觀者，名為正觀；若異觀者，名為邪觀。
云何觀如來臂柛纖圓如象王鼻相？手十指合鞔，掌千輻理，各各皆放百千光明。一一光明分為千支，純作紅色。如是眾光遍照十方無量世界，照世界已，化成金水，金水之中有一妙水，如水精色。餓鬼見者，除熱清涼；畜生見者，自識宿命；狂象見者，為師子王；師子見之，為金翅鳥；諸龍見之，為金翅鳥王。是諸畜生，各見所尊，心生恐怖，合掌恭敬，以恭敬故，命終生天。眾人見者，如梵天王，或如日月星辰，見已歡喜，命終生兜率天。行者見之，心眼即開。時十方界滿中化佛，一一化佛手出光明，入行者眼，閉目開目，見諸佛，自觀身相，如妙寶瓶，中有不凈，如是見者，雖未得通，遍至十方，歷侍諸佛，見一一佛出手光明亦復如是。如是觀者，名為正觀；若異觀者，名為邪觀。
云何觀如來臍相？如來臍中有萬億寶華，一一寶華萬億那由他葉，一一葉萬億那由他色，一一色萬億那由他光，此相現時，一切大眾見佛心相。如來心者，如紅蓮華，金華映蔽，妙紫金光以為間錯，妙琉璃筒懸在佛胸，見佛身內萬億化佛，是諸化佛游佛心間，佛臍出光，其光靆然，如須彌山。眾山中間有無量寶山，如須彌山，此眾華上皆有化佛，嚴顯可觀，如須彌山。其光千種，有十千色，分為十億支，億億支照下方，億億支照上方，億億支照東方，億億支照南方，億億支照西方，億億支照北方，億億支照東南方，億億支照西南方，億億支照西北方，億億支照東北方。如是十方，各有諸華，華極小者，猶如百億須彌山大，一須彌上有百億萬諸大菩薩；身極小者，如須彌山。諸化菩薩臍中各生一大蓮華，其諸蓮華遍覆三千大千世界。一一華間有金色光，其光猶如閻浮檀金，一一金光化微塵數釋迦牟尼，一一釋迦臍中光明亦復如是。
如是眾光合成光臺，其眾光臺亦有無量微塵沙諸大化佛，佛佛相次，放臍光明，其光大盛，直照上方無量世界，復過是界。如是眾界，數如三千大千世界無量微塵，是世界中皆有琉璃、頗梨、億寶以為佛窟，是眾窟中各有萬億無量諸佛，諸佛臍中各各皆生一大蓮華，與前無異。是諸光明照諸一切十地菩薩，是諸菩薩遇斯光已，即入微妙首楞嚴門，復得入於金剛譬定，諸天遇者，深發無上正真道意，心眼開明，見諸佛相，如此光明照菩薩已，令諸菩薩身諸毛孔，一毛孔中出阿僧只諸供養云及眾供具。蓋極小者，覆閻浮提，如是眾多雜寶供具，不可悉說，此諸供具從首楞嚴海生。
佛告阿難：若善男子、善女人作是思惟時，如是憶想者，夢見此事者，生生之處常值遇普賢、文殊，是法王子為眾行者夢中說過去、未來三世佛法，說首楞嚴三昧、般舟三昧，亦說觀佛三昧，以為瓔珞。覺已憶持，無所忘失。此人現世功德，天女以為給使，除卻十萬億劫生死之罪。如是觀者，名為正觀；若異觀者，名為邪觀。
億億光照下方，令下方地如閻浮提水色。於眾水中，有沙寶樓，眾寶樓下有一寶城，如乾闥婆城，於寶樓上有大寶樹，其樹枝葉，一切火起，其火光爓，上下俱燒，燒此眾水，化成琉璃。琉璃地上復生諸樹，樹有四龍，其龍頂上有如意珠，其珠光明，遍照龍身，令龍及樹純黃金色。其龍奮迅，龍諸毛孔出金色光，其光直照下方無量世界，復過下方，復照無量世界，令下方地皆作金色。金色地上有金剛華，金剛華上有金天女，一一天女，百千天女以為眷屬，是諸天女皆贊慈心三昧海。從下方出，直至上方迦毗羅城，其聲如雷，贊說慈心。
說是語時，諸龍毛端出諸寶云，一一云中有沙佛剎，一一剎中塵數化佛，一一化佛出此光明。此光現時，下方世界有百萬金山，於其巖間，百億寶窟如云踴起，是眾窟中純諸白佛，白妙菩薩及聲聞眾以為侍者，金精寶光在佛左右，猶如斷山，眾寶映錯，有妙寶蓋，如須彌山，無量寶成。一一寶間百億光明，回旋宛轉，於眾光中有百億師子座，一一師子座上有百億那由他菩薩大眾結加趺坐，時彼菩薩身毛孔中有阿僧只光，一一光中有一化佛，其身修圓，如須彌山。是諸化佛以百千偈贊說不煞，慈為根本。慈是妙藥，除生死患；慈為凈目，導諸天人。是諸化佛贊嘆慈已，各作變化，為琉璃山，於其山內百億菩薩，一一菩薩有萬梵王以為侍者，到行者前，於寶山內異口同音，皆說是法，告言：善男子！汝於念佛海應修慈心，諸佛菩薩以慈心故，得佛大慈，汝今應當修不煞戒，行大慈悲。爾時，亦有天龍八部、一切眾生，遇此光者，聞是語者，命終之後，必生梵世。
佛告阿難：汝持此語，慎勿忘失，告諸比丘，令行是事。佛滅度後，佛諸弟子若聞是語，思是法者，有正念者，有正受者，三昧不動者，心不懈退者，發大乘者，當知是人於夢中見此光明，亦聞化佛說慈心法。覺已憶持，深解義趣，思其義故，即得慈定。如是觀者，名為正觀；若異觀者，名為邪觀。佛滅度後，佛諸弟子思是法者，持是法者，當知是人，其心清凈，如諸佛心，除卻億劫生死之罪，常生梵世，值遇諸佛，請轉法輪。既聞法已，發菩提心，於未來世必成佛道。
億億光照東方，乃至東方無量世界，令東方地白如雪山，於眾山上有白寶云。其白寶云，狀如寶臺，眾寶羅網，寶鈴萬億，眾鈴網間，有一億白光，是諸白光化成金臺，一金臺上有四化佛，一一化佛，四億菩薩以為侍者。佛與菩薩皆說慈法，贊嘆不煞，凡千億偈。如是觀者，名為正觀；若異觀者，名為邪觀。
佛告阿難：佛滅度後，佛諸弟子如是觀者，除半億劫生死之罪。億億光照南方，令南方地皆作紅色，此紅色光，乃至南方無量世界變成白云，紅白分明，於眾云間有諸化佛，白真珠色，毗琉璃光，上妙金華以為佛座。於金華上百億菩薩皆黃金色，百億寶光映蔽白云，一一光中五百化佛，是諸化佛異口同音，亦贊不煞及大慈悲。如是觀者，名為正觀；若異觀者，名為邪觀。
佛告阿難：佛滅度後，佛諸弟子聞是法者，思是法者，觀是法者，此人於夢中見釋迦文放臍光明持以照之。此光明相，如向所說。其人生處，不處胞胎，生凈國。若生天上，自然化生。
億億光照西方乃至西方無量世界，其光雜色，如月如星，眾星月間有七寶珠，一珠出水，一珠出火，一珠生樹，其樹七寶，金剛為果，一珠生華，於月光中有梵宮殿，梵王眷屬及梵眾寶皆悉具足。其星光中，有摩醯首羅宮及其眷屬，一一天宮百萬億梵王，一一梵王無量無數諸天大眾以為眷屬，摩醯首羅等，數不可知。是諸寶珠出琉璃光，琉璃光內有真金像；其真金像坐白寶座，項佩赤真珠光；赤真珠光中有綠真珠化佛，是諸化佛及諸天眾異口同音贊說不煞，勸進行者，行大慈悲。
佛告阿難：如是觀者，名為正觀；若異觀者，名為邪觀。佛滅度後，佛諸弟子有憶想者，有思惟者，如此觀者，常於夢中夢見諸佛為說慈法，除卻七億劫生死之罪。億億光照北方乃至北方無量世界，令北方地皆珊瑚色，虎魄、玫瑰、真珠、馬瑙、頗梨等寶，以為間錯。一一寶中有一億光，一一光化作一師子，師子背上有七寶蓋，其蓋高妙如須彌山，琉璃為竿，雜寶彩華以為莊嚴。一一華上有百億化佛，一一佛面如閻浮檀金色，發紺琉璃色，身百億寶色，臂紅真珠色，爪真金色，手中相白蓮華色，鹿王腨優曇華色，足下相毗楞摩尼色。從足下放五色光，上至發際，身諸毛孔皆有化光，一毛孔中有一億菩薩，一一菩薩臍有一大蓮華，其華高大如須彌山，百寶所成。華上有佛，其佛高大，與華正等，亦出臍光。此相現時，眾寶師子奮迅若驚，師子眾毛，一一毛端有百億佛剎，一一佛剎，無量百億眾寶蓮華以為莊嚴。其蓮華上亦有百千大菩薩眾，是諸菩薩亦出臍相，如上菩薩。如是菩薩，眾色光明合成一山，其山高顯，如真金臺，其臺四角，有四梵幢，幢端皆有四億佛剎，一一剎中有百千塔，塔極小者，從閻浮提至於梵世，無數眾妙，一切寶像以為莊嚴。是諸寶塔及化菩薩皆共贊嘆喜舍二法。若有眾生遇斯光者，得大智慧如舍利弗，摠持不失猶如阿難。
佛告阿難：佛滅度後，佛諸弟子欲見是相者，當發慈心，修不煞戒，普為十方一切眾生行是行者，雖不坐禪，於夢中得見眾色，如向所說。
佛告阿難：持是語者，即持佛心；作是觀者，能觀佛心。諸佛如來以大慈悲而以為心，戒、定、慧、解脫、解脫知見而以為身，十力、四無所畏、十八不共法、大悲、三念處而自莊嚴。如是觀者，名觀佛心。
佛告阿難：此臍相中，略而解之。佛心境界，後自當說。如是觀者，名為正觀；若異觀者，名為邪觀。佛滅度後，佛諸弟子思是法者，持是法者，觀是法者，此人現世惡業罪障皆悉清凈。
億億光照東南方乃至東南方無量世界，化成金輪，一一金輪，七寶隨從；一一金輪，百億轉輪圣王；一一轉輪圣王，千子四兵皆悉具足。其神珠寶出大光明，如煙如云。一一光中有大蓮華，華華相合，合華之中出大日光，一一日光有金色象，菩薩化乘，乘象之時，萬億瑞應不可宣說。諸菩薩光合成一佛，其佛金色，身量無邊，亦出臍相，臍相光明亦如上說。諸光中人皆贊五戒，說十善法，諸轉輪王手執金輪，宣十善法。
佛告阿難：如是觀者，名為正觀；若異觀者，名為邪觀。佛滅度後，佛諸弟子憶想是者，思惟是者，觀是法者，除卻二十萬億劫生死之罪，常生天上，聞十善教。
億億光照西南方乃至西南方無量世界，至彼界已，其光如雨，似雜色珠，一一珠中出百億光，一一光合成寶臺，一一臺角有十二須彌山，一一須彌山，龕室無量，一一龕中有無量化佛，一一化佛有無量菩薩以為眷屬。是眾化佛及化菩薩亦皆贊嘆，說十善法。如是觀者，名為正觀；若異觀者，名為邪觀。
佛告阿難：佛滅度後，佛諸弟子憶想是者，思惟是者，觀是法者，除十二億劫生死之罪，若欲往生他方凈剎，隨意無礙。
億億光照西北方乃至西北方無量世界，其光玉色，頗梨紅紫，更相映飾，一一光中百億寶車，白車白馬，紫車紫馬，紅車紅馬，諸馬毛鬣皆真金色，如是車上有七寶軒，軒上皆悉有蓋，其蓋十層，於軒蓋中有千光明，寶鬘垂下，光明隨流，回入車中，化成化佛，佛身高顯，萬億由旬，一一佛臍中出無數光，其光遍照無量化佛。遇此光者，永脫三涂，無三惡患。此光回旋，正立空中，如云上昇，一一云間，百千化佛；一一化佛，百億弟子。如大迦葉，勤修十二頭陀苦行，心無所著，厭離世間。如是觀者，名為正觀；若異觀者，名為邪觀。
佛告阿難：佛滅度後，佛諸弟子想是法者，思惟是法者，觀是法者，當知此人常見諸佛，速成大乘，除卻十億劫生死之罪。
億億光照東北方乃至東北方無量世界，其光清凈，無諸濁穢，如頗梨鏡，內外俱現，於彼光中見十方佛，皆出臍相。一一佛臍光明遍照十方無量諸佛剎土，一一佛剎有微塵數化佛，一一化佛，微塵數菩薩以為眷屬，如是菩薩臍相光明猶如金柱，其金柱端，萬億天衣，寶箱、寶篋譬如云臺從空而下，一一箱篋萬億光明，一億光明合成一佛，一佛身中，無量微塵無數化光，於諸光端有諸化佛，猶如芥子。此小佛身亦出臍相，如上所說。此臍光明遍照十方，入諸佛臍，從諸佛臍出，入諸菩薩胸，從諸菩薩胸出，入諸聲聞頂，從諸聲聞頂出，譬如大云，無量金色，眾寶間錯，入佛足下，入足下已，足下千輻輪相中出大光明。其光如華，華華相次，遶佛億匝，從赤銅爪、足、趺、毛孔乃至頂髻，佛身諸毛如蓮華敷，一毛孔中有八萬四千蓮華，一蓮華上八萬四千化佛，一一化佛，八萬四千諸大菩薩以為眷屬，一一菩薩眉間眾光出妙音聲，贊佛色身。
釋迦文佛現此光已，告大王言：如來色身，分別色相，除佛心已，其余境界，如向所現。
佛說是已，爾時，父王即從坐起，正衣服，為佛作禮，遶佛七匝，跪合掌，白佛言：世尊！如來身色，一切覩見，惟佛心內，有何境界？有何相貌？修行何事？佛心所念，為是何物？佛心光明，何所像類？
是時，如來即便微笑，其舌相光如上所說，遶佛七匝，從佛頂入。爾時，如來入解脫相三昧，令父王見，如琉璃窟，成真金像，真金像內，於佛胸中如琉璃筒，從佛咽喉下，見如來心如紅蓮華，金華映飾，紅華金光，不開不合，團圓如心，八萬四千脈，一一脈如天畫師所畫之脈，一一畫中八萬四千光明，一一光明八萬四千種色，一一色中無量微塵數化佛，一一化佛坐金剛臺，其金剛臺放金色光明，其光無數，不可具說。一一光中亦有化佛，數如上說，是諸化佛皆出廣長舌相，上至發際，一一佛舌有一億光，其光合聚為十千段，一一光上有百億化佛結加趺坐，入普現色身三昧，十方諸佛微妙色身入此三昧海中。當佛入此三昧時，迦毗羅城及尼拘樓陀精舍并閻浮提，如大寶華，於華臺上有頗梨幢，頗梨幢端有頗梨鏡，十方無量諸佛凈國皆於中現。
時會大眾覩見諸佛，或見佛身量同虛空，純黃金色，或見佛身如須彌山，四寶所成，或見佛身毗琉璃色，長十丈者，或見佛身作白銀色，長百千丈，見釋迦文身，故長丈六，或見七尺，或見三尺，或見遍至梵世，或見七寸，見入鉢支，諸鬼神等，見如微塵，見如芥子，見如金粟。諸鬼見已，小身鬼等，皆大歡喜。