夫至道無言，真空非色，思之者，莫能知，觀之者，不可見，賾之不可得，行之不能到，陶鑄天地，率循造化，寂而不動，應滿六虛，令萬物蒙休，羣生復命。巍巍乎至矣哉，非聖人孰能通之者耶？況元始天尊，慈心廣布，慧照十方，觀見眾生忘歸失本，宛轉世間，輪迴不息，長劫受苦，不能自明。遂感法雨敷滋，宣揚妙道，引接有情，出生死海，遊清虛之境，恬淡之鄉，超乎塵垢，步乎寥廓，逍遙獨化，微妙玄通，無為自然，返於純素冥極混茫者也。
天尊曰：
有動之動，在乎無動。
有為之為，在乎無為。
氣泯則萬物皆滅。
物物相資，固養其根。
默而悟之，我自植之。
與天地為一者哉。
天尊曰：
泯於耳則心識常淵。
兩機俱忘，是謂太玄。
混混沌沌，合乎大方；
溟溟涬涬，合乎無倫。
天地之大，我之無盈；
萬物之眾，我之所持。
曷有窮終，以語其弊哉。
天尊曰：
養其真火，身乃長存。
固其真水，體乃長在。
真真相濟，故曰長生。
天得其真，故長；
地得其真，故久；
人得其真，故壽。
世人所以不得長久者，養其外，
壞其內也。
乃得道矣。
玆為眾生即說偈曰：
天尊宣祕密，方便示慈悲。法雨滋羣品，玄談釋眾疑。觀凡如夢幻，引接悟希夷。水火歸爐竈，雲霞罩坎離。沖虛通聖道，清靜結靈芝。物得能長久，人行絕禍危。逍遙三界外，永永證無為。