大哉佛祖！最上法輪，作迷途之寶筏，為長夜之明燈。原夫如來演教，法被時機，於斯宗門，堪為最勝，示教外別傳之嫡旨，接上根利智之高流。真參則諸愆銷殞，深禪則萬善恒持。心王突出，權勢臻隨。萬別千差，咸歸宗窟；五時八教，盡入圓規。行因至果之時，始終不動；利物濟生之處，彼此空函。逐形不礙，上酬覺帝之恩；垂跡無窮，下滿眾生之愿。
慟哉！睹苦海之汪洋，可傷可慘；看妄波之浩蕩，無救無歸。四生往返，六道昇沈，良可嘆也！由是我等同志之流，不厭苦土，不求樂邦，正在凡夫地上，業識心中，建立法幢，宏然寶炬。
華嚴經云：菩提心為燈，大悲心為油，大愿心為炷，大智慧為光，方可燭幽途之衢道，破黑暗之明燈。然最初切須研究心宗，豁然頓悟，了知自心本無生滅，遂悲六道枉受輪回。
嗟夫一念之差，故有圣凡之別。久沈諸趣，何有出期？居天堂者，則快樂系縛；沈地府者，則痛苦交加。情與無情，本自諸佛一體；悟與未悟，咸皆蠢動同源。始因眾生執迷輪而不返，遂感諸佛興悲愿以降臨。如是運大愿船，同游悲海，三祗劫內，大千界中，視眾生如生身父母，施頭目腦髓而供養；看含靈如手足同胞，舍血肉身命以飽餐。投犬馬為畜生所化，入飛禽為鳥鵲所皈，逐類隨形，和光接物，娑婆國中，無一微塵不是如來舍身命處；輪回界內，無一眾生不受世尊教育深恩。
及我等尚在沙門，襲佛後裔，當知諸佛興莫大之悲懷，俯視眾生受無窮之極苦，茲乃正當發廣大愿，運無緣慈，同體大悲，上助諸佛慈化，下拔群生痛苦，中則自他俱利，深植往因，福慧兼修，佛階期近矣。
然不可窺愿海汪洋即望波而退，言及我等乃博地凡夫，何得如是而行之？若此念才興，其自也，佛種斯斷；其他也，極苦何拔？可不嘆歟！譬如樓高萬丈，必先從地修基。若無其基，高從何有？我等欲成佛果，必居凡地修因。若無其因，寧有其果乎？
世出世間，愿為前導。切知諸佛由眾生悲愿而證之，亦知眾生由諸佛悲愿而持之，悟之曰諸佛，迷之曰眾生。倘能了此迷悟之源，何生佛之可有？我等實迷途杳杳，業識蒼蒼，不遵先圣本懷，那有將來宏范？由是，故依此愿，朝夕二時，對三寶前至誠發愿，頭面禮足，伸此愿文，久之薰修，如世人欲修房屋，必先起心思惟，然後發於身口，行於事業，其房屋必成。若先無修房屋之心，何修造之有？
今我等發愿，亦復如是。欲行菩薩道利益眾生，必先有愿於心，然後發於身口，行如是事，則愿必成。若先無利生之心，何滿愿之有？譬如前有一病者，欲求眼目醫之，方得除癒，汝先不發舍眼目之愿，自眼目豈能舍之？然發愿之時，正是修愿之心，非是行愿之事也。
或謂有見此愿甚實難行，不言犯妄語戒，便言發狂愿。如斯之言，將出於口，斯人墮阿鼻無救。何以故？譬如有人溺於水中，其自見之，無救起之心，他人發心救溺，即出言阻擋，不許救取，如此重罪，報何免之？信此愿者，必知佛法之來由；行此愿者，必明同體之大悲。如是，可不墜言狂之咎。然此愿乃眾生無邊誓愿度，煩惱無盡誓愿斷，法門無量誓愿學，佛道無上誓愿成，實諸佛之本懷，菩薩之事業，除此愿之外，不名至愿。
又有問云：發大愿者，有一二則足，多愿有何利益？答言：且諸佛菩薩在因地中為凡夫時，及阿彌陀佛四十八愿、藥師如來十二大愿、釋迦如來五百大愿、觀音大士十二大愿、地藏菩薩七十二愿、普賢菩薩十種大愿，云：虛空界盡，眾生界盡，眾生業盡，眾生煩惱盡，我此大愿無有窮盡，念念相續，無有間斷，身語意業，無有疲厭。又云：或復有人以深信心於此大愿受持讀誦，乃至書寫一四句偈，速能滅除五無間業，所有世間身心等病，種種苦惱，乃至佛剎極微塵數一切惡業悉皆消滅。
從上諸佛菩薩無不發廣大愿，普度眾生，而後成佛。我等若不發愿度苦眾生，欲成佛者，無有是處。故眾生無盡，我愿無盡，何數量所能限也？敬告有志上士，掃盡疑難，痛發大愿，以免諸佛流淚，菩薩傷心，護法龍天搥胸頓足，其奈我何！慘傷痛心，尤奄奄而不向此愿者，至感諸佛菩薩三嘆苦哉，嗟夫六道眾生出苦何期。如是拭淚以誡之。
皈命本師釋迦尊，十方三世一切佛，
一切菩薩摩訶薩，歷代祖師善知識，
護法諸天八部等，我今發愿為證盟，
仰垂憫念鑒微忱，愿賜慈悲哀納受。
第一愿：十方諸佛，常居在世，破群迷於九界，令正悟於一乘，法輪轉像末之頹風，慧日燭幽衢之長夜。若不爾者，弟子誓不成佛。
第二愿：十方三世諸大菩薩，不舍宏慈，憫眾生苦，建法幢於既倒，挽佛日於西沈，逐類隨形，同塵接物。若不爾者，弟子誓不成佛。
第三愿：正法久住，不被魔侵，為眾生正眼，作出世津梁，仰龍天而永護，俾法藏以長存。若不爾者，弟子誓不成佛。
第四愿：伽藍肅靜，海眾安和，禪侶共修六和，僧房遠蔽兇侵，祈祖道蕃昌，作將來宏范。若不爾者，弟子誓不成佛。
第五愿：十方緣覺、諸聲聞眾，棄二乘因，修無上果，坐斷焦芽於定性，驚回灰斷於偏真，不舍三界，普度群生。若不爾者，弟子誓不成佛。
第六愿：盡十方一切諸天及各天眷屬，舍電光之樂地，免永劫之苦因，覲佛道場，堪聞法要，悟無生忍，棄有漏因，轉天界而成佛界，易無常而契真常。若不爾者，弟子誓不成佛。
第七愿：盡十方一切龍神各部，各舍所執，各蠲所重，悟己愛於非常，息貪嗔於永盡，植眾德本，了契佛因，徧
沙界而護法，積行滿以成佛。若不爾者，弟子誓不成佛。
第八愿：盡十方國土大小國王欽崇三寶，正法施行，舉道德，永鎮王席；布仁慈，克安黎庶，風調雨順，國泰民安，外界無侵，干戈永息，共享光天，同沾化日。若不爾者，弟子誓不成佛。
第九愿：盡十方一切眾生，未種善根者，令種善根；未成熟者，速令成熟；未解脫者，速令解脫。若不爾者，弟子誓不成佛。
第十愿：盡十方一切眾生，不逢八難，不遇三災，一切惡難橫事悉皆殄滅，永盡無余，我若見者聞者，急行救脫，不令遭之。若不爾者，弟子誓不成佛。
第十一愿：盡十方一切眾生，孝順父母，敬事師長，和睦兄弟，恭敬鄉鄰，誠信三寶，受持大乘，性質溫和，心行慈善，公平處世，正直為人，重道輕身，安守本分。若不爾者，弟子誓不成佛。
第十二愿：盡十方一切眾生，不受貧窮下賤、盲聾瘖啞、癃殘百病及諸惡業，悉皆遠離，亦有佛及菩薩常坐道場，廣宣法要，勿令斷絕。若不爾者，弟子誓不成佛。
第十三愿：盡十方一切眾生，有求衣服愛重者，即脫自身衣及愛重而與之。若不爾者，弟子誓不成佛。
第十四愿：盡十方一切眾生，有求飲食湯藥者，即自忍饑而供給之。若不爾者，弟子誓不成佛。
第十五愿：盡十方一切眾生，有求國城妻子、奴婢仆從、房屋田產、金銀七寶、象馬車乘、床座臥具，凡所愛重，悉皆舍之，毫無吝惜。若不爾者，弟子誓不成佛。
第十六愿：盡十方一切眾生若受極苦重病，有求手足作醫者，即將手足舍之。若不爾者，弟子誓不成佛。
第十七愿：盡十方一切眾生，若受極苦重病，有求頭目腦髓、耳鼻舌齒作醫者，即熱心舍之，毫無愛惜。若不爾者，弟子誓不成佛。
第十八愿：盡十方一切眾生，若受極苦重病，有求心肝脾肺腎內一切臟腑作醫者，即快意舍之，萬無悔惱。若不爾者，弟子誓不成佛。
第十九愿：盡十方一切眾生，若有女人厭惡女身，命終之後，即轉男身，生善信家，常樂布施，相貌端嚴，心行慈善，愿早出家，童真入道，自利利他，化他自化。若不爾者，弟子誓不成佛。
第二十愿：盡十方一切眾生，盡受三皈五戒，行十善道，漸入佛乘，不墮二乘邪見，及魔外道、一切雜趣中。若不爾者，弟子誓不成佛。
第二十一愿：盡十方一切眾生，生佛法家，住佛性地，息貪瞋癡，修戒定慧，悟最上乘，行菩薩道，即徧十方一切諸佛，得受記莂，盡成佛道。若不爾者，弟子誓不成佛。
第二十二愿：盡十方一切眾生，逞貪瞋癡，造諸惡業，五逆十惡，謗佛謗法，毀齋破戒，應墮阿鼻地獄，極惡重罪，萬無赦出，我愿代他當受一切惡報等罪，萬無退悔，亦愿他早生善道，遇善知識，勤聞法要，了悟自心，成等正覺。若有一罪苦眾生未成佛者，弟子誓不成佛。
第二十三愿：盡十方無量阿僧只恒河沙諸佛國土，種種地獄、阿鼻大地獄，及諸小地獄，一切受苦眾生，五無間罪，我愿代他受大痛苦，令他出離苦趣，早生善道，遇善知識，發明自性，成等正覺。若有一地獄未空者，弟子誓不成佛。
第二十四愿：盡十方一切餓鬼等類，愿早沾甘露，頓消饑火烟生，快飲瓊漿，急潤針喉猛焰，我愿代餓鬼忍受饑苦，令他早獲善道，早證真常。若有一餓鬼未出苦趣者，弟子誓不成佛。
第二十五愿：盡十方一切畜生等類，飛禽走獸、鱗甲羽毛、蠢動含靈、昆蟲螻蟻，我即心念口言，愿真靈頓發，早脫身於畜類，業報全消，速了悟於本心，早生善道，頓悟真因，成等正覺。若有一畜生未出苦趣者，弟子誓不成佛。
第二十六愿：弟子及十方一切眾生，從無始來所造一切惡業，已受報，未受報，當受報，悉皆令止，滅盡無余，永不復造，仰求十方三寶、一切圣賢憫念垂慈，求哀懺悔，堅持阿耨菩提，住不退轉。若不爾者，弟子誓不成佛。
第二十七愿：弟子及十方一切眾生，隨愿投生，不迷本誓，出生茹素，誠懇皈依，幼習佛乘，童真入道，財源豐富，口體香潔，心性溫和，身形端正，文字精通，言辭辯利，愿早出家，不累父母，有為難事，孝順父母，早許出家。堅持梵行，嚴護威儀，萬事順心，四緣具足，六根通利，三業純和，無諸病苦，不受魔纏，不遭橫事，永離怕怖，開悟正因，洞徹真源，智慧宏深，辯才無礙，萬行具備，六度精修，旋轉法輪，續佛慧命，不厭苦土，不求樂邦，世世生生，同佛出世；在在處處，以法利生，直至成佛，不忘本誓。若不爾者，弟子誓不成佛。
第二十八愿：盡虛空，徧
法界，若有無量極苦世界，極苦眾生，我愿往彼極苦世界建立法幢，行菩薩道，令彼極苦眾生發阿耨多羅三藐三菩提心。若不爾者，弟子誓不成佛。
第二十九愿：盡十方國土六道一切眾生，盡成佛道，若有一眾生未成佛者，弟子誓不成佛。
第三十愿：設我得佛，國土中有無量金銀，珍寶妙香，合成為地，悉平如掌，無諸雜穢，亦無山陵溝壑、江湖河海。原有七寶池沼，香水清潔，若有飲者，煩惱頓除，悟無生忍。國土中無貪瞋十惡，無女人，無晝夜，無寒暑，無貧富，無貴賤，無生老病死，亦無成住壞空。若不爾者，弟子誓不成佛。
第三十一愿：設我得佛，國土中若有一波旬外道、修羅、地獄、餓鬼、畜生者，弟子誓不成佛。
第三十二愿：設我得佛，國土中一切萬物及宮殿樓閣悉皆自然光明，超諸日月，凈潔殊特，徧
照十方無量阿僧只恒河沙諸佛國土，若有眾生見者，覺悟自心，證無生忍，亦有寶樹周匝行列，微風吹動，極妙音聲徧諸國土，若有眾生聞者，令發阿耨多羅三藐三菩提心。若不爾者，弟子誓不成佛。
第三十三愿：設我得佛，國土中嚴凈道場，廣宣大法，直至盡未來際，無有窮盡，所宣法音，所放光明，即徧十方無量阿僧祗恒河沙諸佛國土，若有眾生見者聞者，即發阿耨多羅三藐三菩提心。若不爾者，弟子誓不成佛。
第三十四愿：設我得佛，我之壽命，過百千萬億那由他劫，不能盡其數，久遠住世，國土無盡，說法無盡，度生無盡。若不爾者，弟子誓不成佛。
第三十五愿：盡十方一切眾生，志心信樂，發菩提心，修諸功德，植眾善本，至心發愿，欲生我國，不用蓮生，不假胎生，不計時間，不須品級，乃至一念稱我名者，命終之後，即以一念，我國現身，現即見佛，聞佛法要，悟無生忍，住不退地，徧
及十方，覲佛國土，供養諸佛，得受記莂，普度眾生，速成佛道。若不爾者，弟子誓不成佛。
第三十六愿：設我得佛，國土中諸天及人盡具三明六通，智慧辯才，神通無礙，即遍十方無量阿僧祗恒河沙諸佛國土，即至彼國佛前承事供養，尊重贊嘆，得受記莂，盡成佛道。若不爾者，弟子誓不成佛。
第三十七愿：設我得佛，國土中諸天及人不具三十二大人相，及八十隨形好者，弟子誓不成佛。
第三十八愿：設我得佛，國土中諸天及人欲得衣服、飲食及一切應用之物，悉皆自然而至，不假造作，禪悅法喜為食，無諸大小便利，所受快樂勝別天上。若不爾者，弟子誓不成佛。
第三十九愿：設我得佛，國土中諸天及人若聞不善名者，弟子誓不成佛。
第四十愿：設我得佛，國土中諸天及人壽命過十方無量恒河沙劫不能稱其限量。若不爾者，弟子誓不成佛。
第四十一愿：設我得佛，國土中諸天及人有自愿修短者，壽命終時即生諸佛國土，承事諸佛，廣修供養，得受記莂，廣度眾生，不久成佛。若不爾者，弟子誓不成佛。
第四十二愿：設我得佛，盡十方一切眾生見我形者，聞我名者，即得無量百千三昧，一發意頃，供養不可思議諸佛，命終之後即生我國，修諸佛行，行無上道，度不可思議眾生盡成佛道。若不爾者，弟子誓不成佛。
第四十三愿：設我得佛，國土中菩薩、緣覺、聲聞，於一念頃即徧十方，行菩薩道，度脫眾生。若有一眾生不生敬信，不生我國者，弟子誓不成佛。
第四十四愿：設我得佛，他方國土諸菩薩眾及十方一切眾生，聞我名者，即發道意，愿生我國，臨命終時，不果遂者，弟子誓不成佛。
第四十五愿：設我得佛，國土中菩薩、緣覺、聲聞及他方國土菩薩、緣覺、聲聞，隨其志愿，所欲聞法，自然得聞，心開意解，住不退地。若不爾者，弟子誓不成佛。
第四十六愿：設我得佛，國土中菩薩、緣覺、聲聞，其數無有窮盡，乃至天眼視之，亦不能盡其數。若不爾者，弟子誓不成佛。
第四十七愿：設我得佛，國土中諸天，上至有頂，及天眷屬，念念衛護道場，保守正法，直至盡未來際，不可思，不可議，不可說劫，無有剎那退屈。若不爾者，弟子誓不成佛。
第四十八愿：設我得佛，盡十方國土一切眾生及非眾生，情非情等，悉發阿耨多羅三藐三菩提心，亦發我所大愿，成就爾所眾生，莊嚴佛土。若有一蚊蟻及一微塵眾生不成佛道，不生我國者，弟子誓不成佛。
眾生無邊誓愿度，煩惱無盡誓愿斷，
法門無量誓愿學，佛道無上誓愿成。
自性眾生誓愿度，自性煩惱誓愿斷，
自性法門誓愿學，自性佛道誓愿成。
虛空有盡，我愿無窮，情與無情，同圓種智。
凡我同胞，當觀濁世眾生迷淪苦海，難登覺岸，正值減劫催臨，法當末運，魔云熾盛，佛日沈西，大夜昏昏，冥途杳杳，悲夫慘痛，拭淚含悲，筆此庸言，哀祈互勸，切愿大家出手扶起剎竿，旋轉法輪，振興佛日，庶使大愿船開而齊登智地，不致隨識波而沈諸趣，尤莫之返也。
仰瞻我界，同體大悲，共發大愿，為眾生津梁，作途寶炬，切不可起人我見，用勝負心。至言他是重業凡夫，所作之愿，不能有益於眾生，我堂堂人物，豈肯低學小節？此言此見，龍天聞之動怒，鬼神聽之生瞋。何以故？既能發愿，即是菩薩發心。當知此愿，根據諸佛菩薩在因地中為凡夫時所發之愿，等無差別。若藐視此愿，或謗此愿者，自沈苦海，亦令眾生永墮輪回，任是諸佛不能救你。悲哉！痛哉！能依此愿信而行者，實不負為佛之愛子也。
然發愿之儀式，勿論僧俗男女，乃佛前香花供養，僧則搭衣持具，俗則洗心滌慮，恭對佛前，至心發愿，一拜下，俯伏宣愿一條，共四十八愿，即四十八拜。心則觀愿，口則宣愿，身則拜愿，真乃三業相應，可名至愿。朝暮薰其心，起止行其事，亦是言行相應。上則報佛深恩，下則眾生受度，今則如是因，後必如是果。儒云：有愿必成，無求不應。況其釋乎？信矣哉！