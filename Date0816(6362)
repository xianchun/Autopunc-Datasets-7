如是我聞：
一時，佛在摩羅醯搜人間游行，與千二百五十比丘漸至摩樓國。
爾時，世尊告諸比丘：汝等當自熾燃，熾燃於法，勿他熾燃；當自歸依，歸依於法，勿他歸依？云何比丘當自熾燃，熾燃於法，勿他熾燃？當自歸依，歸依於法，勿他歸依？於是，比丘內身身觀，精勤無懈，憶念不忘，除世貪憂。外身身觀、內外身身觀，精勤無懈，憶念不忘，除世貪憂。受、意、法觀，亦復如是，是為比丘自熾燃，熾燃於法，不他熾燃；自歸依，歸依於法，不他歸依。
如是行者，魔不能嬈，功德日增。所以者何？乃往過去久遠世時，有王名堅固念，剎利水澆頭種，為轉輪圣王，領四天下。時，王自在以法治化，人中殊特，七寶具足：一者金輪寶，二者白象寶，三者紺馬寶，四者神珠寶，五者玉女寶，六者居士寶，七者主兵寶。千子具足，勇健雄猛。能伏怨敵，不用兵仗，自然太平。堅固念王久治世已，時金輪寶於虛空忽離本處，時典輪者速往白王：大王！當知今者輪寶離於本處。時，堅固王聞已念言：我曾於先宿耆舊所聞，若轉輪圣王輪寶移者，王壽未幾。我今已受人中福樂，宜更方便受天福樂，當立太子領四天下，別封一邑與下發師，命下須發，服三法衣，出家修道。
命太子而告之曰：卿為知不？吾曾從先宿耆舊所聞：若轉輪圣王金輪離本處者，王壽未幾。吾今已受人中福樂，當更方便遷受天福。今欲剃除須發，服三法衣，出家為道，以四天下委付於汝，宜自勉力，存恤民物。是時，太子受王教已，時堅固念王卽剃除須發，服三法衣，出家修道。
時，王出家過七日已，彼金輪寶忽然不現，其典輪者往白王言：大王！當知今者輪寶忽然不現。時王不悅，卽
往詣堅固念王所，到已白王：父王！當知今者輪寶忽然不現。時，堅固念王報其子曰：汝勿懷憂以為不悅，此金輪寶者非汝父產，汝但勤行圣王正法。行正法已，於十五日月滿時，沐浴香湯，婇女圍遶，昇正法殿上，金輪神寶自然當現，輪有千幅，光色具足，天匠所造，非世所有。
子白父王：轉輪圣王正法云何？當云何行？王告子曰：當依於法，立法具法，恭敬尊重，觀察於法，以法為首，守護正法。又當以法誨諸婇女，又當以法護視教誡諸王子、大臣、羣
寮、百官及諸人民、沙門、婆羅門，下至禽獸，皆當護視。
又告子曰：又汝土境所有沙門、婆羅門履行清真，功德具足，精進不懈，去離憍慢，忍辱仁愛，閑獨自修，獨自止息，獨到涅盤。自除貪欲，化彼除貪；自除瞋恚，化彼除瞋；自除愚癡，化彼除癡。於染不染，於惡不惡，於愚不愚，可著不著，可住不住，可居不居。身行質直，口言質直，意念質直；身行清凈，口言清凈，意念清凈，正命清凈，仁慧無厭，衣食知足，持鉢乞食，以福眾生。有如是人者，汝當數詣，隨時諮問，凡所修行，何善何惡？云何為犯？云何非犯？何者可親？何者不可親？何者可作？何*者不可作？施行何法，長夜受樂？汝諮問已，以意觀察，宜行則行，宜舍則舍。國有孤老，當拯給之；貧窮困劣，有來求者，慎勿違逆。國有舊法，汝勿改易，此是轉輪圣王所修行法，汝當奉行。
佛告諸比丘：時，轉輪圣王受父教已，如說修行。後於十五日月滿時，沐浴香湯，昇高殿上，婇女圍遶，自然輪寶忽現在前。輪有千輻，光色具足，天匠所造，非世所有，真金所成，輪徑丈四。時，轉輪王默自念言：我曾從先宿耆舊所聞，若剎利王水澆頭種，以十五日月滿時，沐浴香湯，昇寶殿上，婇女圍遶，自然金輪忽現在前，輪有千輻，光色具足，天匠所造，非世所有，真金所成，輪徑丈四，是則名為轉輪圣王。今此輪現，將無是耶？今我寧可試此輪寶。
召四兵，向金輪寶偏露右臂，右膝著地，復以右手摩捫金輪，語言：汝向東方，如法而轉，勿違常則。輪卽東轉。時，王卽將四兵隨從其後，金輪寶前有四神導，輪所住處，王卽止駕。爾時，東方諸小國王見大王至，以金鉢盛金粟，來趣王所，拜首白言：善來，大王！今此東方土地豐樂，人民熾盛，志性仁和，慈孝忠順，唯愿圣王於此治正！我等當給使左右，承受所當。時，轉輪大王語小王言：止！止！諸賢！汝等則為供養我已，但當以正法治，勿使偏枉，無令國內有非法行，此卽名曰我之所治。
時，諸小王聞此教已，卽
從大王巡行諸國，至東海表；次行南方、西方、北方，隨輪所至，其諸國王各獻國土，亦如東方諸小國比。時，轉輪王既隨金輪，周行四海，以道開化，安慰民庶，已還本國。時，金輪寶在宮門上虛空中住，時轉輪王踴躍而言：此金輪寶真為我瑞，我今真為轉輪圣王。是為金輪寶成就。
於虛空忽離本處，其典輪者速往白王：大王！當知今者輪寶離於本處。時，王聞已卽自念言：我曾於先宿耆舊所聞，若轉輪圣王輪寶移者，王壽未幾。我今已受人中福樂，宜更方便受天福樂，當立太子領四天下，別封一邑與下發師，令下須發，服三法衣，出家修道。
命太子而告之曰：卿為知不？吾曾從先宿耆舊所聞：若轉輪圣王金輪寶離本處者，王壽未幾。吾今已受人中福樂，當設方便遷受天樂。今欲剃除須發，服三法衣，出家修道，以四天下委付於汝，宜自勉力，存恤民物。爾時，太子受王教已，王卽剃除須發，服三法衣，出家修道。時，王出家過七日已，其金輪寶忽然不現，典金輪者往白王言：大王！當知今者輪寶忽然不現。時王聞已，不以為憂，亦復不往問父王意。時，彼父王忽然命終。
自此以前，六轉輪王皆展轉相承，以正法治；唯此一王自用治國，不承舊法，其政不平，天下怨訴，國土損減，人民凋落。時，有一婆羅門大臣往白王言：大王！當知今者國土損減，人民凋落，轉不如常。王今國內多有知識，聰慧博達，明於古今，備知先王治政之法，何不命集問其所知？彼自當答。時，王卽臣，問其先王治政之道。時，諸智臣具以事答，王聞其言，卽
行舊*政，以法護世，而猶不能拯濟孤老，施及下窮。
時，國人民轉至貧困，遂相侵奪，盜賊滋甚，伺察所得，將詣王所白言：此人為賊，愿王治之！王卽問言：汝實為賊耶？答曰：實爾，我貧窮饑餓，不能自存，故為賊耳。時，王卽出庫物以供給之，而告之曰：汝以此物供養父母，幷
恤親族，自今已後，勿復為賊。余人傳聞有作賊者，王給財寶，於是復行劫盜他物，復為伺察所得，將詣王所白言：此人為賊，愿王治之！王復問言：汝實為賊耶？答曰：實爾，我貧窮饑餓，不能自存，故為賊耳。時，王復出庫財以供給之，復告之曰：汝以此物供養父母，幷
恤親族，自今已後，勿復為賊。
復有人聞有作賊者，王給財寶，於是復行劫盜他物，復為伺察所得，將詣王所白言：此人為賊，愿王治之！王復問言：汝實為賊耶？答曰：實爾，我貧窮饑餓，不能自存，故為賊耳。時王念言：先為賊者，吾見貧窮，給其財寶，謂當止息，而余人聞，轉更相效，盜賊日滋，如是無已，我今寧可杻械其人，令於街巷，然後載之出城，刑於曠野，以誡後人耶？
敕左右，使收系之，擊鼓唱令，遍諸街巷。訖已載之出城，刑於曠野。國人盡知彼為賊者，王所收系，令於街巷，刑之曠野。時，人展轉自相謂言：我等設為賊者，亦當如是，與彼無異。於是，國人為自防護，遂造兵*仗、刀劍、弓矢，迭相殘害，攻劫掠奪。自此王來始有貧窮，有貧窮已始有劫盜，有劫盜已始有兵*仗，有兵*仗已始有殺害，有殺害已則顏色憔悴，壽命短促。時，人正壽四萬歲，其後轉少，壽二萬歲，然其眾生有壽、有夭、有苦、有樂。彼有苦者，便生邪淫、貪取之心，多設方便，圖謀他物。是時，眾生貧窮劫盜，兵*仗殺害，轉更滋甚，人命轉減，壽一萬歲。
一萬歲時，眾生復相劫盜，為伺察所得，將詣王所白言：此人為賊，愿王治之！王問言：汝實作賊耶？答曰：我不作。便於眾中故作妄語。時，彼眾生以貧窮故便行劫盜，以劫盜故便有刀兵，以刀兵故便有殺害，以殺害故便有貪取、邪淫，以貪取、邪淫故便有妄語，有妄語故其壽轉減，至於千歲。千歲之時，便有口三惡行始出於世：一者兩舌，二者惡口，三者綺語。此三惡業展轉熾盛，人壽稍減至五百歲。五百歲時，眾生復有三惡行起：一者非法淫，二者非法貪，三者邪見。此三惡業展轉熾盛，人壽稍減，三百、二百，我今時人，乃至百歲，少出多減。
如是展轉，為惡不已，其壽稍減，當至十歲。十歲時人，女生五月便行嫁，是時世間酥油、石蜜、黑石蜜，諸甘美味不復聞名，粳糧、禾稻變成草莠。繒、絹、錦、綾、劫貝、白，今世名服，時悉不現，織麁毛縷以為上衣。是時，此地多生荊棘，蚊、虻、蠅、虱、蛇、蚖、蜂、蛆，毒蟲眾多。金、銀、琉璃、珠璣、名寶，盡沒於地，唯有瓦石砂礫出於地上。
當於爾時，眾生之類永不復聞十善之名，但有十惡充滿世間。是時，乃無善法之名，其人何由得修善行？是時，眾生能為極惡，不孝父母，不敬師長，不忠不義，反逆無道者便得尊敬。如今能修善行，孝養父母，敬順師長，忠信懷義，順道修行者便得尊敬。爾時，眾生多修十惡，多墮惡道，眾生相見，常欲相殺，猶如獵師見於羣鹿。時，此土地多有溝坑，溪澗深谷，土曠人希，行來恐懼。爾時，當有刀兵劫起，手執草木，皆成戈鉾，於七日中，展轉相害。
時，有智者遠逃叢林，依倚坑坎，於七日中懷怖畏心，發慈善言：汝不害我，我不害汝，食草木子以存性命。過七日已，從山林出。時有存者，得共相見，歡喜慶賀言：汝不死耶？汝不死耶？猶如父母唯有一子，久別相見，歡喜無量。彼人如是各懷歡喜，迭相慶賀，然後推問其家，其家親屬死亡者眾，復於七日中悲泣號咷，啼哭相向。過七日已，復於七日中共相慶賀，娛樂歡喜，尋自念言：吾等積惡彌廣，故遭此難，親族死亡，家屬覆沒，今者宜當少共修善。宜修何善？當不殺生。
爾時，眾生盡懷慈心，不相殘害，於是眾生色壽轉增，其十歲者壽二十歲。二十時人復作是念：我等由少修善行，不相殘害故，壽命延長至二十歲，今者寧可更增少善。當修何善？已不殺生，當不竊盜。已修不盜，則壽命延長至四十歲。四十時人復作是念：我等由少修善，壽命延長，今者寧可更增少善。何善可修？當不邪淫。於是，其人盡不邪淫，壽命延長至八十歲。
八十歲人復作是念：我等由少修善，壽命延長，今者寧可更增少善。何善可修？當不妄語。於是，其人盡不妄語，壽命延長至百六十。百六十時人復作是念：我等由少修善，壽命延長，我今寧可更增少善。何善可修？當不兩舌。於是，其人盡不兩舌，壽命延長至三百二十歲。三百二十歲時人復作是念：我等由少修善故，壽命延長，今者寧可更增少善。何善可修？當不惡口。於是，其人盡不惡口，壽命延長至六百四十。
六百四十時人復作是念：我等由修善故，壽命延長，今者寧可更增少善。何善可修？當不綺語。於是，其人盡不綺語，壽命延長至二千歲。二千歲時人復作是念：我等由修善故，壽命延長，今者寧可更增少善。何善可修？當不慳貪。於是，其人盡不慳貪而行布施，壽命延長至五千歲。五千歲時人復作是念：我等由修善故，壽命延長，今者寧可更增少善。何善可修？當不嫉妬，慈心修善。於是，其人盡不嫉妬，慈心修善，壽命延長至於萬歲。
萬歲時人復作是念：我等由修善故，壽命延長，今者寧可更增少善。何善可修？當行正見，不生顛倒。於是，其人盡行正見，不起顛倒，壽命延長至二萬歲。二萬歲時人復作是念：我等由修善故，壽命延長，今者寧可更增少善。何善可修？當滅三不善法：一者非法淫，二者非法貪，三者邪見。於是，其人盡滅三不善法，壽命延長至四萬歲。四萬歲時人復作是念：我等由修善故，壽命延長，今者寧可更增少善。何善可修？當孝養父母，敬事師長。於是，其人卽孝養父母，敬事師長，壽命延長至八萬歲。
八萬歲時人，女年五百歲始出行嫁。時，人當有九種病：一者寒，二者熱，三者饑，四者渴，五者大便，六者小便，七者欲，八者饕餮，九者老。時，此大地坦然平整，無有溝坑、丘墟、荊棘，亦無蚊、虻、蛇、蚖、毒蟲，瓦石、沙礫變成瑠璃，人民熾盛，五谷平賤，豐樂無極。是時，當起八萬大城，村城鄰比，雞鳴相聞。當於爾時，有佛出世，名為彌勒如來、至真、等正覺，十號具足，如今如來十號具足。彼於諸天、釋、梵、魔、若魔、天、諸沙門、婆羅門、諸天、世人中，自身作證，亦如我今於諸天、釋、梵、魔、若魔、天、沙門、婆羅門、諸天、世人中，自身作證。彼當說法，初言亦善，中下亦善，義味具足，凈修梵行。如我今日說法，上中下言，皆悉真正，義味具足，梵行清凈。彼眾弟子有無數千萬，如我今日弟子數百。彼時，人民稱其弟子號曰慈子，如我弟子號曰釋子。
彼時，有王名曰儴伽，剎利水澆頭種轉輪圣王，典四天下，以正法治，莫不靡伏，七寶具足：一金輪寶、二白象寶、三紺馬寶、四神珠寶、五玉女寶、六居士寶、七主兵寶。王有千子，勇猛雄烈，能卻外敵。四方敬順，不加兵*仗，自然太平。爾時，圣王建大寶幢，圍十六尋，上高千尋，千種雜色嚴飾其幢。幢有百觚，觚有百枝，寶縷織成，眾寶間廁。於是，圣王壞此幢已，以施沙門、婆羅門、國中貧者，然後剃除須發，服三法衣，出家修道，修無上行，於現法中自身作證：生死已盡，梵行已立，所作已辦，不受後有。
佛告諸比丘：汝等當勤修善行，以修善行，則壽命延長，顏色增益，安隱快樂，財寶豐饒，威力具足。猶如諸王順行轉輪圣王舊法，則壽命延長，顏色增益，安隱快樂，財寶豐饒，威力具足。比丘亦如是，當修善法，壽命延長，顏色增益，安隱快樂，財寶豐饒，威力具足。
云何比丘壽命延長？如是比丘修習欲定，精勤不懈，滅行成就，以修神足；修精進定、意定、思惟定，精勤不懈，滅行成就，以修神足，是為壽命延長。何謂比丘顏色增益？於是比丘戒律具足，成就威儀，見有小罪，生大怖畏。等學諸戒，周滿備悉，是為比丘顏色增益。何謂比丘安隱快樂？於是比丘斷除淫欲，去不善法，有覺、有觀，離生喜、樂，行第一禪。除滅覺、觀，內信歡悅，歛心專一，無覺、無觀，定生喜、樂，行第二禪。舍喜守護，專念不亂，自知身樂，賢圣所求，護念、樂，行第三禪。舍滅苦樂，先除憂喜，不苦不樂，護念清凈，行第四禪，是為比丘安隱快樂。
何謂比丘財寶豐饒？於是比丘修習慈心，遍滿一方，余方亦爾，周遍廣普，無二無量，除眾結恨，心無嫉惡，靜默慈柔，以自娛樂，悲、喜、舍心亦復如是，是為比丘財寶豐饒。何謂比丘威力具足？於是比丘如實知苦圣諦，集、盡、道諦亦如實知，是為比丘威力具足。
佛告比丘：我今遍觀諸有力者無過魔力，然漏盡比丘力能勝彼。
爾時，諸比丘聞佛所說，歡喜奉行！
