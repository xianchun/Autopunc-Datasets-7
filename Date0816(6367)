慶元三年六月五日入院，指三門云：靈山一路，達者猶迷，不立堦梯，憑誰措足？到頭相見無余事，月下披云嘯一聲。
指法座云：要行便行，要坐便坐。水長船高，泥多佛大。
陞座，拈香云：此一瓣香，恭為祝延今上皇帝圣壽無疆，萬歲！萬歲！萬萬歲！次拈香云：此一瓣香，奉為丞相國公、闔朝文武百官資陪祿筭。次拈香云：此香爇向爐中，供養前住當山，後住天童密庵先師大和尚用酬法乳。遂就座。
僧問：鼓響鐘鳴談實相，燈籠露柱放毫光，不須更覓長安路，已是全身入帝鄉，學人上來，請師答話。
師豎起拂子云：還見麼？
進云：只這住山非有意，向來成佛亦無心。
師云：相隨來也。
進云：昔日圜悟禪師示眾道：有一人不離家舍，常在半途；有一人常在半途，不離家舍。意旨如何？
師云：金剛手中八楞棒。
進云：今日和尚在家舍？在半途？
師云：鶖子神通不奈何。
進云：恁麼則今朝喜得主人歸。
師云：一時坐斷。
進云：昔日王常侍訪臨濟，問：好一堂僧，為復是看經？是坐禪？濟云：不看經，不坐禪。此意如何？
師云：無孔鐵槌。
進云：常侍云：畢竟作個什麼？濟云：總教成佛作祖去。又作麼生？
師云：慚愧！慚愧！
進云：只如今日靈隱也好一堂僧，未審作個什麼僧？
師云：一任卜度。僧禮拜。
師乃云：若論此事，不可以有心知，不可以無心得，不可以語言造，不可以寂默通，大智洞明，千差坐斷；大機圓應，著著全彰。所以諸佛出世，為此一大事因緣；祖師西來，直指人心，見性成佛。是故靈光洞耀，共贊皇家，萬國懽心，同傾舜日。且知恩報恩一句作麼生道？一人端拱無為化，徧界開敷五葉花當頭一著沒巴鼻，坐斷諸方成忌諱。此心不向白云閑，一錫飄然下層翠。
晦庵過犯彌天大，居士無端也捏怪。至今落賺有誰知？也要大家償夙債。
林下相從知幾年，好因緣是惡因緣。雖然不受靈山記，鼻孔依前著那邊。
興福奇兒，福無邊表。一點靈臺，青天月皎。
密在汝邊，諸法亦然。一舉兩得，無黨無偏。趙州八百個中玄，箕裘事業尤堪傳。
真璞無瑕，實際無涯。心空及第，震耀邦家。
只這一脉，人間顯赫。玅轉綿綿，甚生標格。
有祖以來，世不可陪。當機日用，著著全該。
見色分明便見心，此心非我亦非人。臨機不用從它覓，信手拈來著著新。
盤走珠兮珠走盤，靜中消息鬧中看。一毫頭上忘知解，始覺從前被眼瞞。
如如不動已周遮，理事馳求路轉賒。直下踏飜樵子徑，知君未到葛洪家。
大辯若訥，大巧若拙。太清點云，千江并月。直為我容庵，故作如是說。
世出世間法，和底盡掀飜。唯此一事實，真金火看。
路嶮人稀到，窮居稱野情。云開空自闊，月落夜深清。
風動數莖艸，鳥啼三四聲。個中無限意，唯我與誰評。
惠康伯宣教請陞堂，舉：張拙秀才問長沙：百千諸佛只聞其名，未審居何國土？沙云：黃鶴樓崔顥題後，先輩曾題否？拙云：不曾。沙云：無事題取一篇好。因說偈：
黃鶴樓前一首詩，把將掃箒畫娥眉。百千諸佛真消息，覿面分明舉似伊。
相見相從道自親，玅高峰頂謾因循。業風忽起波濤惡，一錫飄然到七閩。
甌閩佛法半生滅，江浙叢林日漸凋。攜手十年如一默，孰云生死不同條？
迢迢故國三千里，忽憶萱堂送別時。拄杖生風興何極？楚天遼邈遠山低。
要識先生真實地，龍門浪碧崔嵬。時人著眼這邊立，親切何如到一回？
同條端的不同條，個個溈山水牯牛。一做這般蟲豸去，牽犁拽杷幾時休？
六處十年真歲寒，山邊水邊相盤桓。拶倒幾回扶不起，未嘗說著祖師關。
密庵的子是冤讎，疾焰過風第二籌。笑一場無折合，不容提掇轉風流。
千差坐斷路頭通，萬里鄉關一信風。不負靈山親記莂，好音專待寄來鴻。
有句無句藤倚樹，鐵壁銀山沒回互。三千里外面尊堂，一毫頭上全體露。
睦州謾說編蒲屨，新豐賣峭不歸去。今人不比昔時人，出門便是還鄉路。
相逢不相識，去後空相憶。靈骨撒長江，清風有何極？極識滔滔浪休尋覓。
鑊湯爐炭三禪樂，劍樹刀山大覺場。此日撥開心地印，了無佛法可商量。
三千條法為今時，一性圓明要自知。會得自知知底事，人間何處不光輝？
拔劍紅塵斬萬機，直教佛祖浪頭低。我儂贏得呵呵笑，老倒思賢愧不齊。
從來佛法無多子，利益人天越古今。棒喝交馳難近傍，信知徹底老婆心。
透出重關一瘦筇，湖湘江浙絕行蹤。自從得個安心法，禪道先儒只此宗。
尤氏玅蓮請普說，舉：僧問風穴：語默涉離微，如何通不犯？穴云：長憶江南三月，鷓鴣啼處百花香。因說偈：
百花香處鷓鴣啼，百歲光陰七十稀。飜憶世間多少事，落便宜是得便宜。
內空外空內外空，一聲才舉迅雷風。流通佛法無多子，千古靈山氣象雄。
冶父門庭索索，東湖風波甚惡。知心能有幾人？萬里秋天一鶚。
透過重關得自由，相期佛祖雪冤讎。西湖風景無留戀，南岳廬山拄杖頭。
慣嘗甘艸與黃連，大海波濤盡底掀。誤吸冷泉無味水，方知不在舌頭邊。
明明此事不由他，吃飯無端咬著沙。自己靈光皆喪盡，三千里外摘楊花。
黃面瞿曇放搭癡，千方百計討便宜。而今無著渾身處，卻要兒孫蓋覆伊。
田園穩密白牛閑，近揖湖光遠對山。何似踏飜無寸土，上方香積在其間。
劈面三拳，連腮兩堂。撒手懸崖，喪盡伎倆。德云不在別峰上。
春風吹落碧桃花，一片流經十萬家。何似飛來峰下寺，相邀來吃趙州茶。
不住煙籮第一層，翻身要勘嶺南能。謂言檗嶠三千指，不比黃梅七百僧。
百艸頭邊法戰時，槍旗未展露全威。直饒陸羽知端的，也落吾家第二機。
少林無孔笛橫吹，此曲誰人和得親？向曉洛陽江上路，一聲喚起幾多人？
滿堂蟠蟄臥僧龍，一片閑云下碧空。舒卷當機元自在，從教蚊蚋弄狂風。
參禪悟道染泥沙，見佛與祖生冤家。破塵破的栽荊棘，壁立萬仞有誵也大差！也大差！一刀兩段，火蓮花。十分無伎倆，處處有生涯。
若將此語定宗綱，任是靈山未廝當。大地撮來無粟粒，令人翻憶老曾郎。
不學文章不學書，孜孜於道自忘軀。黃塵堆挨身轉，一任清風卷太虛。
靈山無法與人傳，臨濟宗風盡滅門。唯有道人知此意，赤心扶起破砂盆。
茶飯家常沒可陪，臨機元不在安排。門前有客來相訪，試問朝從何處來？
秋風颼颼，乘興悠悠。因行掉臂，南州北州。相頭買帽，看樓打樓。格外知音才領略，虎頭虎尾一時收。
風吹不入，水灑不著。捩轉玄關，隨緣自若。任是碧眼胡兒，從頭與汝一杓。著不著，誰言過水不濕腳？
紅爐鼓浪瞥然間，突出銀山照膽寒。便是馬師胡亂後，要須不被舌頭瞞。
千古尹山寺，家風不厭貧。只將這個意，接待往來人。
即心即佛眼中屑，非心非佛轉乖真。大唐國無南北，盡是靈山一會人。
勞生擾擾夢喧譁，夢破喧譁也大差。云凈水天江上望，一輪皎潔落誰家？
把得袈裟褁艸鞋，相逢只麼笑咍咍。孔門弟子還知否？曾向靈山及第來。
百億分身利有情，驢腮馬頷實難明。有時鬧聊伸手，意在鉤頭不在星。
日用分明直似弦，不將佛法污心田。自言世上無仙客，老倒維摩得半邊。
不依本分要參禪，賣了山前祖父田。赤手出門無活計，好兒終不使爺錢。
敗壞多年笤箒樁，等閑拈起定宗綱。這些標格天然別，不比諸方孟八郎。
巢穴通霄眼，塵勞無住心。經行及坐臥，萬古至于今。
日月雙螢火，乾坤一鵲巢。大千沙界外，總在目前包。
住便住，行便行，出門步步清風生。寒不寒，熱不熱，烈焰堆中飛片雪。萬里迢迢恁麼來，靈山會上無生滅。既無生滅，且道源上座向甚處去？別！別！大海乾枯，虛空迸裂。
叢林老大欽首座，鐵石身心同達磨。三十余年湖海間，佛祖玄關俱裂破。尋常開口，不順人情。有時點胸，更無兩個。末後打個翻身，未免紅爐煅過。且道賺煅過後如何？口似磉盤，佛也不做。
一日復一日，一年復一年。皮穿骨露，鼻孔遼天。直饒恁麼，更須知有末後句。遹藏主末後句再出頭來，只手分付。
松源禪師，名崇岳。生於處州龍泉之松源吳氏，故因以自號。自幼時，以卓犖不凡，處群兒中，未嘗嬉蕩。稍長，聞出世法，慕向之。二十三棄家，衣掃塔服，受五戒於大明寺。首造靈石玅禪師，繼見大慧杲禪師於徑山。久之，大慧陞堂，稱蔣山華公為人徑捷，師聞之，不待旦而行。既至，入室未契，退，愈自奮勵，終夜舉狗子無佛性話，豁然有得。即以扣應庵，應庵舉世尊有密語，迦葉不覆藏，師云：鈍置和尚。應庵厲聲一喝。自是朝夕咨請，應庵大喜，以為法器，說偈勸使祝發，棟梁吾道。隆興二年，師得度於臨安西湖白蓮精舍，自是徧歷江淛諸大老之門，罕當其意，乃浮海入閩，見乾元木庵永禪師。
一日，辭木庵，木庵舉：有句無句，如藤倚樹。
師云：裂破。
木庵云：瑯瑘道：好一堆爛柴聻！
師云：矢上加尖。
如是應酬數反，木庵云：吾兄下語，老僧不能過。其如未在，他日拂柄在手，為人不得，驗人不得。
師云：為人者，使博地凡夫一超入圣域，固難矣；驗人者打向面前過，不待開口，已知渠骨髓，何難之有？
木庵舉手云：明明向汝道：開口不在舌頭上。復當自知。
逾年，見密庵於衢之西山，隨問即答。密庵微笑曰：黃楊禪爾。
師切於明道，至忘寢食。密庵移蔣山、華藏、徑山，皆從之。會密庵入室次，問傍僧：不是佛，不是物。
師侍側，豁然大悟，乃云：今日方會木庵道：開口不在舌頭上。自是機辯縱橫，鋒不可觸。
密庵又遷靈隱，遂命師為第一座。旋出世於平江澄照，為密庵嗣。徙江陰之光孝、無為之冶父、饒之薦福、明之香山、平江之虎丘，皆天下名山。惟冶父最寂寞，又以火廢，師一臨之，四方衲踵至，棟宇亦大興，人謂師能使所居山大。慶元三年，靈隱適虛席，僉曰：安得岳公來乎？果被旨以畀師，驩聲如潮。居六年，道盛行，得法者眾，師席為一時冠。
而師有棲遯之志，即上章乞罷住持事，上察其誠，許之。退居東庵，俄屬微疾，猶不少廢唱道。忽親作書，別諸公卿，且垂二則語，以驗學者，曰：有力量人因甚麼擡腳不起？開口不在舌頭上。又貽書嗣法香山光睦、云居善開，囑以大法，因書偈曰：
來無所來，去無所去，
瞥轉玄關，佛祖罔措。
跏趺而寂，實嘉定二年八月四日也。得年七十有一，坐夏四十。奉全身塔於北高峰之原。
塔成之四年，香山遣其侍者道敷，以師八會語錄來求銘於游。游方謝事，居鏡湖上，年過八十，病臥一榻，得書不覺起立曰：亡友臨川李德遠，浩實聞道於應庵，蓋與密庵同參，德遠每與游談參問悟入時機緣言句，率常達旦。今讀師語，峻峭崷崒，下臨云雨，如五千仞之華山；蹴天駕空，駭心眩目，如錢塘海門之濤；虎豹股栗，屋瓦震墮，如漢軍昆陽之戰。追思德遠所言，然後知師為臨濟正宗應庵密庵之真子孫也。銘曰：
臨濟一宗，先佛正傳。應庵父子，以一口吞。
金圈栗蓬，晚授松源。松源初心，論劫參禪。
於一笑中，疾雷破山。八坐道場，眾如濤瀾。
金鏃脫手，碎骨裂肝。彼昏何知？萬里鐵關。
後十大劫，摧山湮川。法力所持，此塔巋然。
臨濟十四世孫松源和尚語錄板留靈隱鷲峰庵，至元年間，庵既回祿，板亦隨燼，衲子慕之而不可得。然少林的旨，東山正傳，微此錄不足以顯發當時之大機大用，由是募緣重刊，以壽後世，開學者之正見，掃邪說之肆行，豈少補哉？
曹谿的流，東入日國二十余派，出自松源者居其十。而天澤一支，尤衍松源之流，毒吾國也，如此之多且久矣。然其語錄雙卷，舊版湮滅，而副墨之子，亦將為烏有焉。今時至於挽近陳爛之類，往往災木，此猶未免無焰之秦，豈容在宇下者，而恬然坐視斯闕典耶？比與友人，謀勸諭劂氏，以揭耿光於叔運之秋。雖然，師之道之行也，先天地而窮來際，則未必在於是錄刊與否矣！
今茲應諸子請，將評唱松源禪師語錄也，就市索之，花園點老所刻舊本，最為精制。天明間，遭災為烏有焉，諸子生焚玉之嘆，遂相謀翻刻之，藏之寺門，以給眾所須。然此舉也，不期公于世，而足以公于世矣！余嘉諸子勇義，附數語於其尾，不覺貽續貂之嘲。
