禪源諸詮集者，寫錄諸家所述，詮表禪門根源道理文字句偈，集為一藏，以貽後代，故都題此名也。
禪是天竺之語，具云禪那，中華翻為思惟修，亦名靜慮，皆定、慧之通稱也。源者，是一切眾生本覺真性，亦名佛性，亦名心地。悟之名慧，修之名定，定、慧通稱為禪那。此性是禪之本源，故云禪源，亦名禪那。理行者，此之本源是禪理，忘情契之是禪行，故云理行。然今所集諸家述作，多談禪理，少談禪行，故且以禪源題之。
今時有但目真性為禪者，是不達理行之旨，又不辨華竺之音也。然亦非離真性，別有禪體。但眾生迷真合塵，即名散亂；背塵合真，方名禪定。若直論本性，即非真、非妄、無背、無合、無定、無亂，誰言禪乎？況此真性，非唯是禪門之源，亦是萬法之源，故名法性；亦是眾生迷悟之源，故名如來藏藏識；
出楞伽經。
亦是諸佛萬德之源，故名佛性；
涅盤等經。
亦是菩薩萬行之源，故名心地。
梵網經心地法門品云：是諸佛之本源，是菩薩道之根本，是大眾諸佛子之根本。
萬行不出六波羅蜜，禪門但是六中之一，當其第五，豈可都目真性為一禪行哉？然禪定一行，最為神妙，能發起性上無漏智慧。一切妙用，萬德萬行，乃至神通光明，皆從定發。故三乘學人欲求圣道，必須修禪，離此無門，離此無路。至於念佛求生凈土，亦須修十六觀禪及念佛三昧、般舟三昧。
又真性則不垢不凈，凡圣無差；禪則有淺有深，階級殊等。謂帶異計，欣上厭下而修者，是外道禪；正信因果，亦以欣厭而修者，是凡夫禪；悟我空偏真之理而修者，是小乘禪；悟我法二空所顯真理而修者，是大乘禪。
上四類皆有四色、四空之異也。
若頓悟自心本來清凈，元無煩惱，無漏智性，本自具足，此心即佛，畢竟無異，依此而修者，是最上乘禪，亦名如來清凈禪，亦名一行三昧，亦名真如三昧。此是一切三昧根本，若能念念修習，自然漸得百千三昧。達摩門下展轉相傳者，是此禪也。
達摩未到，古來諸家所解，皆是前四禪八定，諸高僧修之，皆得功用。南岳、天臺令依三諦之理，修三止三觀，教義雖最圓妙，然其趣入門戶次第，亦只是前之諸禪行相。唯達摩所傳者，頓同佛體，迥異諸門，故宗習者，難得其旨。得即成圣，疾證菩提；失即成邪，速入涂炭。先祖革昧防失，故且人傳一人，後代已有所馮，故任千燈千照。暨乎法久成弊，錯謬者多，故經論學人，疑謗亦眾。
原夫佛說頓教漸教，禪開頓門漸門，二教二門各相符契。今講者偏彰漸義，禪者偏播頓宗。禪講相逢，胡越之隔。宗密不知宿生何作，熏得此心？自未解脫，欲解他縛，為法忘於軀命，愍人切於神情。
亦如凈名云：若自有縛，能解他縛，無有是處。然欲罷不能，驗是宿世難改。
每嘆人與法差，法為人病，故別撰經律論疏，大開戒定慧門，顯頓悟資於漸修，證師說符於佛意。意既本末而委示，文乃浩博而難尋。泛學雖多，秉志者少。況迹涉名相，誰辨金鍮？徒自疲勞，未見機感。
雖佛說悲增是行，而自慮愛見難防，遂舍眾入山，習定均慧，前後息慮，相計十年。
云前後者，中間被勑追入內，住城三年，方卻表請歸山也。
微細習情起滅，彰於靜慧；差別法義羅列，見於空心。虛隙日光，纖埃擾擾；清潭水底，影像昭昭。豈比夫空守默之癡禪，但尋文之狂慧者。然本因了自心而辨諸教，故懇情於心宗；又因辨諸教而解修心，故虔誠於教義。教也者，諸佛菩薩所留經論也；禪也者，諸善知識所述句偈也。但佛經開張，羅大千八部之眾；禪偈撮略，就此方一類之機。羅眾，則漭蕩難依；就機，即指的易用。今之纂集，意在斯焉。
問：夫言撮略者，文須簡約，義須周足，理應撮束多義在少文中。且諸佛說經，皆具法三賢、十地、三十七品、十波羅蜜證果。雖世界各異，化儀不同，其所立教，無不備此。故華嚴每會每位皆結十方世界悉同此說。今覽所集諸家禪述，多是隨問反質，旋立旋破，無斯綸緒，不見始終，豈得名為撮略佛教？
答：佛出世立教，與師隨處度人，事體各別。佛教萬代依馮，理須委示；師訓在即時度脫，意使玄通。玄通必在忘言，故言下不留其迹，迹絕於意地，理現於心源，即信解修證不為而自然成就，經律疏論不習而自然冥通。故有問修道，即答以無修；有求解脫，即反質誰縛；有問成佛之路，即云本無凡夫；有問臨終安心，即云本來無事。或亦云此是妄，此是真，如是用心，如是息業。舉要而言，但是隨當時事，應當時機，何有定法名阿耨菩提？豈有定行名摩訶般若？但得情無所念，意無所為，心無所生，慧無所住，即真信真解，真修真證也。若不了自心，但執名教，欲求佛道者，豈不現見識字看經，元不證悟；銷文釋義，唯熾貪嗔耶？況阿難多聞總持，積歲不登圣果，息緣反照，暫時即證無生。即知乘教之益，度人之方，各有其由，不應於文字而責也。
問：既重得意，不貴專文，即何必纂集此諸句偈？
答：集有二意：一、有雖經師授而悟不決究，又不逢諸善知識處處勘契者，今覽之，徧見諸師言意，以通其心，以絕余念；二、為悟解了者，欲為人師，令廣其見聞，增其善巧，依解攝眾，答問教授也。即上云羅千界即漭蕩難依，就一方即指的易用也。然又非直資忘言之門，亦兼垂禪教之益。非但令意符於佛，亦欲使文合於經。既文似乖而令合，實為不易，須判一藏經大小乘、權實理、了義不了義，方可印定諸宗禪門各有旨趣，不乖佛意也。謂一藏經論統唯三種，禪門言教亦統唯三宗，
配對相符，方成圓見。
問：今習禪詮，何關經論？
答：有十所以須知經論權實，方辨諸禪是非。又須識禪心性相，方解經論理事。一、師有本末，馮本印末故；二、禪有諸宗，互相違阻故；三、經如繩墨，楷定邪正故；四、經有權實，須依了義故；五、量有三種，勘契須同故；六、疑有多般，須具通決故；七、法義不同，善須辨識故；八、心通性相，名同義別故；九、悟修頓漸，言似違反故；十、師授方便，須識藥病故。
初、言師有本末者，謂諸宗始祖即是釋迦，經是佛語，禪是佛意，諸佛心口必不相違。諸祖相承，根本是佛親付；菩薩造論，始末唯弘佛經。況迦葉乃至毱多，弘傳皆兼三藏。提多迦已下，因僧諍，律教別行。罽賓國已來，因王難，經論分化。中間馬鳴、龍樹悉是祖師，造論釋經，數千萬偈，觀風化物，無定事儀，未有講者毀禪，禪者毀講。
達摩受法天竺，躬至中華，見此方學人多未得法，唯以名數為解，事相為行，欲令知月不在指，法是我心，故但以心傳心，不立文字，顯宗破執，故有斯言，非離文字說解脫也。故教授得意之者，即頻贊金剛、楞伽，云此二經是我心要。今時弟子彼此迷源，修心者以經論為別宗，講說者以禪門為別法。聞談因果修證，便推屬經論之家，不知修證正是禪門之本事；聞說即心即佛，便推屬胸襟之禪，不知心佛正是經論之本意。
前叙有人難云：禪師何得講說？余今以此答也。
今若不以權實之經論對配深淺禪宗，焉得以教照心，以心解教？
二、禪有諸宗互相違反者，今集所述，殆且百家，宗義別者，猶將十室，謂江西、荷澤、北秀、南侁、牛頭、石頭、保唐、宣什及稠那、天臺等，立宗傳法，互相乖阻。有以空為本，有以知為源，有云寂默方真，有云行坐皆是，有云見今朝暮分別為作，一切皆妄，有云分別為作，一切皆真，有萬行悉存，有兼佛亦泯，有放任其志，有拘束其心，有以經律為所依，有以經律為障道。非唯泛語，而乃礭言，礭弘其宗，礭毀余類，爭得和會也？
問：是者即收，非者即揀，何須委曲和會？
答：或空或有，或性或相，悉非邪僻，但緣各皆黨己為是，斥彼為非，彼此礭定，故須和會。
問：既皆非邪，即各任礭定，何必會之？
答：至道歸一，精義無二，不應兩存，至道非邊，了義不偏，不應單取，故必須會之為一，令皆圓妙。
問：以冰雜火，勢不俱全；將矛刺盾，功不雙勝。諸宗所執，既互相違，一是則有一非，如何會令皆妙？
答：俱存其法，俱遣其病，即皆妙也，謂以法就人即難，以人就法即易。人多隨情互執，執即相違，誠如冰火相和，矛盾相敵，故難也；法本稱理互通，通即互順，自然凝流皆水，鐶釧皆金，故易也。舉要而言，局之則皆非，會之則皆是。若不以佛語各示其意，各收其長，統為三宗，對於三教，則何以會為一代善巧俱成要妙法門，各忘其情，同歸智海？
唯佛所說，即異而同，故約佛經，會三為一。
三、經如繩墨，揩定邪正者，繩墨非巧，工巧者必以繩墨為憑。經論非禪，傳禪者必以經論為準。中下根者，但可依師，師自觀根，隨分指授。上根之輩，悟須圓通，未究佛言，何同佛見？
問：所在皆有佛經任學者轉讀勘會，今集禪要，何必辨經？
答：此意即其次之文，便是答此問也。
四、經有權實，須依了義者，謂佛說諸經，有隨自意語，有隨他意語，有稱畢竟之理，有隨當時之機，有詮性相，有頓漸大小，有了義不了義。文或敵體相違，義必圓通無。龍藏浩汗，何見旨歸？故今但以十余紙都決擇之，令一時圓見佛意，見佛意後，即備尋一藏，即句句知宗。
五、量有三種，勘契須同者，西域諸賢圣所解法義，皆以三量為定：一、比量；二、現量；三、佛言量。量者，如度量升斗，量物知定也。比量者，以因由譬喻比度也，如遠見煙，必知有火，雖不見火，亦非虛妄。現量者，親自現見，不假推度，自然定也。佛言量者，以諸經為定也。勘契須同者，若但憑佛語，不自比度證悟自心者，只是泛信，於己未益。若但取現量自見為定，不勘佛語，焉知邪正？外道六師親見所執之理，修之亦得功用，自謂為正，豈知是邪？若但用比量者，既無圣教及自所見，約何比度？比度何法？故須三量勘同，方為決定。禪宗已多有現比二量，今更以經論印之，則三量備矣。
六、疑有多般，須具通決者，數十年中頻有經論大德問余曰：四禪八定皆在上界，此界無禪。凡修禪者，須依經論，引取上界禪定而於此界修習。修習成者，皆是彼禪。諸教具明，無出此者，如何離此別說禪門？既不依經，即是邪道。
又有問曰：經云漸修，祗劫方證菩提；禪稱頓悟，剎那便成正覺。經是佛語，禪是僧言，違佛遵僧，竊疑未可。
又有問曰：禪門要旨，無是無非，涂割怨親，不嗔不喜。何以南能北秀，水火之嫌？荷澤洪州，參商之隙？
又有問曰：六代禪宗師資傳授禪法，皆云內授密語，外傳信衣，衣法相資，以為符印。曹溪已後，不聞此事，未審今時化人說密語否？不說，則所傳者非達摩之法，說則聞者盡合得衣。
又有禪德問曰：達摩傳心，不立文字，汝何違背先祖，講論傳經？
近復問曰：凈名已呵宴坐，荷澤每斥凝心，曹溪見人結跏，曾自將杖打起。今問汝，每因教誡，即勸坐禪，禪庵羅列，徧於巖壑，乖宗違祖，吾竊疑焉。
余雖隨時各已酬對，然疑者千萬，愍其未聞。況所難之者，情皆偏執，所執各異，彼此互違，因決申疑，復增己病，故須開三門義，評一藏經，總答前疑，無不通徹。
下隨相當文義，一一腳注指之，答此諸難。欲見答處，須檢注文也。
七、法義不同，善須辨識者，凡欲明解諸法性相，先須辨得法義。依法解義，義即分明；以義詮法，法即顯著。今且約世物明之，如真金隨工匠等緣，作鐶釧椀盞種種器物，金性必不變為銅鐵。金即是法，不變隨緣是義。設有人問說何物不變，何物隨緣，只合答云金也。以喻一藏經論義理，只是說心，心即是法，一切是義，故經云：無量義者，從一法生。
然無量義，統唯二種：一、不變；二、隨緣。諸經只說此心隨迷悟緣，成垢凈凡圣、煩惱菩提、有漏無漏等，亦只說此心垢凈等時，元來不變，常自寂滅，真實如如等。設有人問說何法不變，何法隨緣，只合答云心也。不變是性，隨緣是相，當知性相皆是一心上義。
今性相二宗互相非者，良由不識真心。每聞心字，將謂只是八識，不知八識但是真心上隨緣之義，故馬鳴菩薩以一心為法，以真如生滅二門為義。論云：依於此心顯示摩訶衍義。心真如是體，心生滅是相用。只說此心不虛妄，故云真；不變易，故云如。是以論中一一云心真如，心生滅。
今時禪者多不識義，故但呼心為禪；講者多不識法，故但約名說義，隨名生執，難可會通。聞心為淺，聞性謂深，或卻以性為法，以心為義，故須約三宗經論相對照之。法義既顯，但歸一心，自然無諍。
八、心通性相，名同義別者，諸經或毀心是賊，制令斷除，或贊心是佛，勸令修習，或云善心惡心、凈心垢心、貪心嗔心、慈心悲心，或云托境心生，或云心生於境，或云寂滅為心，或云緣慮為心，乃至種種相違。若不以諸宗相對顯示，則看經者何以辨之？為當有多種心？為復只是一般心耶？今且略示名體。
泛言心者，略有四種，梵語各別，飜譯亦殊。一、紇利陁耶，此云肉團心，此是身中五藏心也。
具如黃庭經、五藏論說也。
二、緣慮心，此是八識，俱能緣慮自分境故。
色是眼識境，乃至根身種子器世界是阿賴耶識之境，各緣一分，故云自分。
此八各有心所善惡之殊。諸經之中，目諸心所，總名心也，謂善心惡心等。三、質多耶，此云集起心，唯第八識，積集種子生起現行故。
黃庭經、五藏論目之為神，西國外道計之為我，皆是此識。
四、乾栗陁耶，此云堅實心，亦云貞實心，此是真心也。
然第八識無別自體，但是真心，以不覺故，與諸妄想有和合、不和合義。和合義者，能含染凈，目為藏識；不和合者，體常不變，目為真如，都是如來藏。故楞伽云：寂滅者名為一心，一心者即如來藏。如來藏亦是在纏法身，如勝鬘經說：故知四種心，本同一體。故密嚴經云：佛說如來藏，
法身在纏之名。
藏識。
惡慧不能知，藏即賴耶識。
有執真如與賴耶體別者，是惡慧。
如來清凈藏，世間阿賴耶，如金與指鐶，展轉無差別。
指鐶等喻賴耶，金喻真如，都名如來藏。
然雖同體，真妄義別，本末亦殊。前三是相，後一是性，依性起相，蓋有因由。會相歸性，非無所以，性相無礙，都是一心，迷之即觸面向惱，悟之即萬法臨鏡。若空尋文句，或信胸襟，於此一心性相，如何了會？
九、悟修頓漸，似反而符者，謂諸經論及諸禪門，或云先因漸修功成，豁然頓悟，或云先須頓悟，方可漸修，或云由頓修故漸悟，或云悟修皆漸，或云皆頓，或云法無頓漸，頓漸在機。如上等說，各有意義，言似反者，謂既悟即成佛，本無煩惱，名為頓者，即不應修斷，何得復云漸修？漸修即是煩惱未盡，因行未圓，果德未滿，何名為頓？頓即非漸，漸即非頓，故云相反。如下對會，即頓漸非唯不相乖反，而乃互相資也。
十、師資傳授，須識藥病者，謂承上傳授方便，皆先開示本性，方令依性修禪。性不易悟，多由執相，故欲顯性，先須破執。破執方便，須凡圣俱泯，功過齊袪。戒即無犯無持，禪即無定無亂，三十二相都是空花，三十七品皆為夢幻。意使心無所著，方可修禪。
後學淺識，便但只執此言為究竟道。又以修習之門，人多放逸，故復廣說欣厭，毀責貪恚，贊嘆勤儉，調身調息，麤細次第。後人聞此，又迷本覺之用，便一向執相。唯根利志堅者，始終事師，方得悟修之旨。
其有性浮淺者，才聞一意，即謂已足，仍恃小慧，便為人師，未窮本末，多成偏執。故頓漸門下，相見如仇讎；南北宗中，相敵如楚漢。洗足之誨，摸象之喻，驗於此矣。今之所述，豈欲別為一本？集而會之，務在伊圓三點。三點各別，既不成伊，三宗若乖，焉能作佛？故知欲識傳授藥病，須見三宗不乖，須解三種佛教。
前叙有人難云：禪師何得講說？余今總以此十意答也。故初已叙西域祖師，皆弘經論耳也。