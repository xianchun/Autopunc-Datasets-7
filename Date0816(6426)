極樂世界雖去此百萬世界，論其跡，則不勝其遠。然佛之慧性含虛空世界，故無所不在。是以一切眾生舉意動步，皆在佛之性中，至心懇切，無不應驗，故此卷敘現世感應。
觀音感應記云：饒州軍典鄭鄰，死至陰府，以誤追來，放還。閻羅王告云：汝還人間，勉力為善。汝見人殺生，但念阿彌陀佛與觀世音菩薩，彼得受生，汝亦得福。由此推之，足以見念阿彌陀佛，誠可薦拔亡者，可增延福壽，不特身後生西方而已。
予同郡望江陳企，嘗妄殺人，後見鬼現，企畏懼，急念阿彌陀佛，鬼不敢近，企念佛不已，鬼遂不現。後常念佛，臨終坐化。後半年附本家孫女名妙光，云：我因念阿彌陀佛，已生極樂世界。舉動言語一如平生，親戚相知皆來看，至兩三日，家人云：惜乎你在生時不曾傳得喜神供養。企遂現，儼然如平生，唯面帶少顏，蓋西方長生不老，其頭如佛之螺髻，蓋成佛之漸也。望江士人周憲叔為予言之。
予嘗勸鎮江士人鄒賓王以西方說，且言若無閑暇，但早晨合掌向西，念南謨阿彌陀佛十遍亦得。賓王信之，其夜遂夢與一士人同赴法，正恐懼間，遂念阿彌陀佛，至十聲乃覺，豈非佛以此堅其信心乎？
予嘗與鎮江士人張繼祖言西方事，繼祖信之。其乳母死，多為念阿彌陀佛追薦。一夜，夢其乳母借背子衣之，來謝繼祖而別去。此念佛追薦之效也。
予舊相識劉慧仲，湖州長興人，以夜夢多恐懼，予勸以念阿彌陀佛。慧仲至誠，高聲念一百八遍，當夜遂安寢。次日如前念誦，自此皆得安寢。以此見佛力廣大，無所不可。此予序所謂安靜形神者也。
予同郡懷寧縣營田莊有阮念三嫂，患兩目，將盲，常念阿彌陀佛，遂得開明。此予親見之。
鎮江金壇縣株林村蔣婆，年七十許，死至陰府，命未盡當還。閻羅王問云：汝能念經否？對云：不能。王云：汝不能念經，但念阿彌陀佛。既放還，蔣婆謂閻羅王教我念佛，更無可疑，故常念此佛名，近百二十歲方終。其生凈土，必可必矣。豈非以其念佛而又延壽乎？何其壽之多也！金壇士人張延芝為予言之。
晉江邵彪，字希文。為士人時，夢至一官府，人皆稱安撫，彪自喜曰：豈非予及第後作安撫乎？行至前，見一官員，問云：汝知汝未及第因否？對云：不知。令引彪去看，見一大鑊煮蛤蜊，見彪乃作人聲，叫彪姓名，彪遂念阿彌陀佛，方念一聲，蛤蜊皆變作黃雀飛去。彪後果及第，至安撫使。以此見殺生阻人前程，不可不戒。又見佛力廣大，不可不敬。官職自有定分，不可茍求。
予近附舟至鎮江，閘中闕水不能行，乃於金山借四經，即阿彌陀經也。欲校勘刊板廣傳，舉筆之時，右手有風，其指自掉，寫字不便。予乃舉指，念阿彌陀佛與觀世音菩薩數聲，禱告乞除風疾，以成就寫此經。禱畢，指遂不掉，以至終帙無恙。以此見佛與菩薩只在目前，但人信心不至耳。
予於夢寐中有恐懼時，念阿彌陀佛與觀世音菩薩，未嘗不即安穩，或即覺惺。足以見佛與菩薩威神之速如此，但辦信心，效無不應。
有一老婦雙瞽，令小兒牽行，常念阿彌陀佛。一日息於舊屋之下，屋忽傾倒，小兒走去，老婦在下，乃有二木相拄，護於老婦之上，得不壓死，此念佛之效也。妙定居士為予言之。
有官員李子清，寄居秀州，頗好道家，嘗從學於予。前年久苦痁疾，予告云：但恐子清不信，若信之必效。予乃授以一方，令臨發時專念阿彌陀佛而服此藥。子清從之，其日遂愈八分，次日復如是，遂全愈。子清由是篤信佛理，常以凈土文置於袖中。
梁氏女兩目俱盲，念阿彌陀佛三年，系念不絕，雙目開明。又馮氏夫人亦念佛，久病遂愈。見第五卷。
贛州廉中大夫恭人，繡丈六身阿彌陀佛，繡方及半，舍利迸出。其親戚鄭逢原為予言之。
真州鍾離少師宅，自任氏夫人修西方，雕阿彌陀佛像，長四寸八分，龕飾甚嚴，常頂載行道。其像眉間常迸出舍利，大如黍米，光彩照人。出寶珠集。
隋慧思禪師，因夢阿彌陀佛與之說法，其後聰辯過人，祥瑞不一。出往生傳。
近年秀州一僧，常念阿彌陀佛為人治病，有病者請往，常得痊愈。秀州人皆能言之。
予鄉村落間有一老人，每有事，必合掌至額，念阿彌陀佛。其孫兒方二、三歲，因隨母至田野，忽失之，老人尋訪不見。後數日，人告云：在溪外。果尋得之，見足跡遍於灘上，其溪甚深，不知此兒何緣過彼？又久而無恙，人以為其祖至誠念阿彌陀佛所感也。