蔣山佛慧泉禪師，叢林謂之泉萬卷。紹圣元年，東坡居士有嶺外之行，舟次金陵，阻風江滸，既迎其至，從容語道。東坡遂問曰：如何是智海之燈？
泉遽對以偈曰：
指出明明是甚麼，舉頭鷂子穿云過。
最希奇，解問燈人能幾個？
東坡於是欣然，以詩紀其事曰：
今日江頭天色惡，炮車云起風欲作。
獨望鍾山喚寶公，林間白塔如孤鶴。
寶公骨冷喚不譍，卻有老泉來喚人。
電眸虎齒霹靂舌，為余吹散千峰云。
南來萬里亦何事，一酌曹溪知水味。
他年若畫蔣山圖，仍作泉公喚居士。
泉復說偈送行曰：
腳下曹溪去路通，登堂無復問旛風。
好將鍾阜臨岐句，說似當年踏碓翁。
噫！東坡平生夷險一致，非與憂患爭者，不然，正當放浪嶺海之時，豈能問智海燈耶？泉奮霹靂舌，為吹散千峰之云，在東坡不為無得也。
寶峰湛堂準禪師，有十二時頌曰：
雞鳴丑，念佛起來嬾開口，上樓敲罄兩三聲，驚散飛禽方丈後。
平旦寅，當人有道事須親，不聞先圣有慈訓，莫認癡狂作近鄰。
日出卯，大道分明莫外討，日用縱橫在目前，逢原左右拈來草。
食時辰，更無一法可當情，千里出山云有色，一源投澗水無聲。
禺中巳，龍象須觀第一義，若向其中覓是非，見解何曾有一二？
日南午，理事相諳更相互，三門拈向燈籠頭，休問他家覓歸路。
日昳未，法身清凈絕方比，乾坤遐邇盡東西，千山萬山翠相倚。
晡時申，由來大道絕疏親，陽和九月百華發，須信壺中別有春。
日入酉，凈室焚香孤坐久，忽然月上漏東窗，照我床前瑞香斗。
黃昏戌，樓上鳴鍾已落日，行人旅店宿長途，華上游蜂罷采蜜。
人定亥，老鼠此時正無礙，忽然燈滅寢堂前，床前齩我靸鞵袋。
半夜子，夢分明被人使，連宵合藥到天光，起來何處有白芷？
妙喜老師為誦出，而書其後曰：湛堂老人作十二時頌，家風不減趙州，而語錄無有。謹令侍者了德錄數本，送眾寮與衲子輩結般若緣耳。
惟正禪師，字煥然。華亭黃氏子。幼從臨安北山資壽本如隸業，且將較藝於有司。如使禱觀音像以求陰相，正謝曰：豈忍獨私於己哉？
郡人朱紹安聞而嘉嘆，欲啟帑度之。正慨然曰：古之度人以清機密旨，今返是，去古亦遠矣。吾墮三寶數，當有其時。
已而，遇祥符覃恩，得諧素志。既學三觀於天臺，復詣徑山，參老宿居素而得旨。素住凈土院，正輔相久而繼席焉。然為人高簡，律身精嚴，名卿巨公多所推重。葉內翰清臣牧金陵，迎正語道：選日集賓，欲以優禮尊奉。
及期，正作偈辭之：
昨日曾將今日期，出門倚杖又思惟，
為僧只合居巖谷，國士筵中甚不宜。
又途中逢進山主，以偈贈之曰：
貌古形疏倚杖藜，分明畫出須菩提。
解空不許離聲色，似聽孤猿月下啼。
正識慮洗然，不牽世累，雅愛跨黃犢出入。臨安守蔣侍郎堂有詩曰：
禪客尋常入舊都，黃牛角上掛缾盂。
有時戴雪穿云去，便好和云作畫圖。
其為名公賞重如此。平生制作號為錦溪集三十卷，前二偈竝見集中，而出處大槩亦塔銘所載。
嗚呼！世之童乎顛，褐乎身，則曰如是而為僧矣。其知清機密旨之謂者，亦幾希焉！正之言雖似迂闊，以藥吾徒濫廁之病，於法門則未容無補也。
蘇黃門子由，元豐三年，以睢陽從事左遷筠陽榷管之任。是時洪州景德順禪師與其父文安先生有契分，命往訪焉。相從甚樂，咨以心法，順示古德搐鼻因緣，久之有省，作偈呈順曰：
中年聞道覺前非，邂逅相逢老順師。
搐鼻徑參真面目，掉頭不受別鉗鎚。
枯藤破衲公何事？白酒青鹽我是誰？
慚愧東軒殘月上，一杯甘露滑如飴。
暨紹圣元年，復至筠，順化逾年矣。公禮其繪像，述贊于左曰：與訥偕行，與璉同處，於南得法，為南長子。成就緇白，可名為老；慈憫黑闇，可名為姥。我初不識，以先子故，訪我高安，示搐鼻語。再來不見，作禮縑素，向也無來，今亦奚去？
蓋順、訥偕行出蜀，而順嗣黃龍，訥住圓通，而大覺璉掌記室，則與順同處。唯以仁慈佑物，叢林目之曰順婆婆。公為表而出之，良有以也。雖嗣法無聞，然有公，則所謂一麟足矣！
建州開善謙禪師，平居不倦誨人，而形於尺素，尤為曲折。有曰：時光易過，且緊緊做工夫。別無工夫，但放下便是。只將心識上所有底一時放下，此是真正徑截工夫。若別有工夫，盡是癡狂外邊走。山僧尋常道行住坐臥決定不是，見聞覺知決定不是，思量分別決定不是，語言問答決定不是，試絕卻此四個路頭看。若不絕，決定不悟此四個路頭；若絕，僧問趙州：狗子還有佛性也無？趙州云：無。如何是佛？云門道：乾屎橛。管取呵呵大笑。
謙之言如云廓天布，以授學者，與夫浮詞濫語，何啻天冠地履？然福不逮慧，出世未幾而卒。於謙雖無恨，惜乎法門不幸耳！
大溈智禪師，號大圓叟。居秀州青鎮之西庵。時參政陳公去非，相與過從，講道為樂，因問以寂然不動時如何，智曰：千圣不能覓其蹤。
又問：感而遂通，又作麼生？
智曰：萬化不能覆其體。
公欣然以謂聞所未聞，作小詩呈似於智，以見意曰：
自得安心法，悠然不賦詩。
忽逢重九日，無奈菊華枝。
一日，普凈院范鐘成，盛集緇素贊喜，公率智與焉。公曰：老僧首安能著語而擊哉，西庵老人不可吝法布施。
智遂操鯨曰：長子羅睺羅，遵受如來敕。撞鐘發大機，阿難圓信入。我今撞此鐘，見聞獲大益。上徹三千界，下透無窮極。塵劫迥寥寥，太空常寂寂。息苦與停酸，皆承此恩力。於是四眾歡呼，為非常佛事。
智常舉三世諸佛不知有，貍奴白牯卻知有而拈曰：三世諸佛既不知有，貍奴白牯又何曾夢見？灼然須知向上知有底人始得。且作麼生是知有底人？又繼以頌發揮之曰：
吃官酒，臥官階，當處死，當處埋。
沙場無限英靈漢，堆山積岳露屍骸。
其提唱又如此。智出世而齒少，雖作略，不讓雄於諸方，其奈摳衣者走大聲。及居大溈，則年運往矣，是致道不克行，而為有識所嘆。然參政為序語要，謂其持臨濟宗自任，以斯道之重者，亦可謂知己也哉。
佛眼禪師，住舒州龍門。嘗題語于延壽壁間曰：佛許有病者當療治，容有將息所也。禪林凡有數名，或曰涅盤，見法身常住，了法不生也；或曰省行，知此違緣皆從行苦也；或曰延壽，欲得慧命扶持色身也；其實使人了生死處也。多見少覺微恙，便入此堂，不強支吾，便求補益。及乎久病，思念鄉閭，不善退思滅除苦本。先圣云：病者，眾生之良藥，若善服食，無不瘥者也。又尊宿云：須知有不病者。故明書示以告後來。
觀其規詠風巾塵履者，豈特令退思苦本而已？抑欲使遵，乍，不辨藥之真假，而又不諳何州何縣所出者最良。既不能窮其本末，豈悟藥之體性耶？近世有一種不讀禪本草者，卻將杜漏藍作綿州附子，往往見面孔相似，便以為是。苦哉！苦哉！不惟自悞，兼悞他人。故使後之學醫者，一人傳虛，萬人傳實，擾擾逐其末，而不知安樂返本之源，日月浸久，橫病生焉，漸攻四肢，而害圓明常樂之體，自旦及暮不能安席，遂至膏肓，狂喪身命者多矣。良由初學麤心，師授莽鹵，不觀禪本草之過也。
若克依此書，明藥之體性，又須解如法炮制。蓋炮制之法，先須選其精純者，以法流水凈洗，去人我葉，除無明根，秉八還刀，向三平等砧碎剉，用性空真火微焙之，入四無量臼，舉八金剛杵，杵八萬四千下，以大悲千手眼篩篩之，然後成塵塵三昧，鏈十波羅蜜為圓。不拘時候，煎一念相應湯，下前三三圓，後三三圓。除八風二見外，別無所忌。
此藥功驗不可盡言，服者方知此藥深遠之力，非世間方書所載。後之學醫上流試取禪本草觀之，然後依此炮制，合而服之，其功力蓋不淺也。
妙喜老師曰：湛堂讀諸葛孔明出師表，而知作文關揵，遂著羅漢疏、水磨記、炮炙論。嗚呼！尊宿於世間學尚爾其審，況出世間法乎？若夫炮炙論，文從字順，詳譬曲喻，而與禪本草相為表，非真起膏肓必死之手，何能及此哉？
鼎州靈巖安禪師，為人奇逸，機辨自將。佛性泰公未出世時，安以師事之。及泰住德山，遣安通嗣書于蔣山圜悟禪師。爾時，圜悟坐於丈室，安捧書趨前。圜悟曰：千里馳達，不辱宗風，公案現成，如何通信？
安曰：覿面相呈，更無回互。
圜悟曰：此是德山底，那個是專使底？
安曰：豈有第二人耶？
圜悟曰：背後底聻？安便度書。
圜悟曰：作家禪客，天然猶在。
安曰：分付與蔣山。
乃下通首座大眾書於僧堂前，首座問曰：玄沙白紙，此自何來？
安呈起書曰：見麼？首座遂引手接。
安復執卻曰：久默斯要，不務速說。今日拜呈，幸希一鑒。首座便喝。
安曰：作家首座！首座又喝，安打一書。
首座擬議，安曰：未明三八九，不免自沈吟。又以書打一下曰：接。
圜悟與佛眼禪師立於法堂，且盻其作略，圜悟厲聲曰：打我首座死也！
佛眼曰：官馬廝踏，有甚憑據？
安曰：說甚麼官馬廝踏，正是龍象蹴踏也。
圜悟曰：喚來！喚來！
安復至法堂上，圜悟曰：我五百眾中首座，你為甚麼打他？
安曰：和尚也吃一頓始得。圜悟顧佛眼吐舌而已。
佛眼曰：未在。乃顧安而問曰：只如空手把鋤頭，步行騎水牛，人從橋上過，橋流水不流，意作麼生？
安低躬曰：所供竝是詣實。
圜悟笑曰：元來是家人。
遂至五祖自禪師處，自曰：書說甚麼？
安曰：文彩已彰。
自曰：畢竟說甚麼？
安曰：當陽揮寶劍。
自曰：近前來，這不識數字。
安曰：莫詐敗。
自顧侍者曰：這是那僧？
安曰：莫。
侍者曰：曾在和尚會下去。
自曰：怪得恁麼滑頭！
安曰：曾被和尚鈍置來。
自遂將書於罏上熏曰：南無三滿多沒馱喃。安近前彈指而已。
安再至於蔣山坐夏，圜悟使分座接納。秋辭歸，圜悟曰：子何所需？
安曰：短歌須要十數丈，長句只消三兩言。
圜悟乃以頌嘉賞之曰：
使乎不辱命，臨機貴專對。
安禪捋虎須，著著超方外。
不唯明窗下安排，掇向繩床拶嶮崖。
拈椎豎拂奮雄辨，金聲玉振猶犇靁。
九旬落落提綱宗，衲子濟濟長趨風。
解粘去縛手段辣，驅耕奪食猶雍容。
秋風忽作要歸去，了卻武陵一段事。
勃窣理窟乃胸中，行行不患無知己。
臨行索我送行篇，栗棘蓬與金剛圈。
短歌須要十數丈，長句只消三兩言。
身，個是叢林杰出人。
不日孤峰大哮吼，五葉一華天地春。
自古禪會以專使為重任，禮貌機辯兼而優為之者，則不辱命矣。安之若此，可不謂全才乎？