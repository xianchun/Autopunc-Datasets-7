始予出自南閩，遠歸江表，分甘與艸木俱腐，誅茅城山，以尚書孫公仲益所書云臥庵字而揭焉。公又以詩見寄，有身世兩相違，云閑臥不飛之句，蓋其知予者也。山頂高寒，非老者所宜，八見青黃，病隨日生，繇是徙居曲江之感山。
年運既往，與世日益疏闊，順時制宜，以待溢然，或逃可畏之暑於松塢，或暴可愛之日於茆檐，身閑無事，遇賓朋過訪，無可藉口，則以疇昔所見所聞公卿宿衲遺言逸跡，舉而資乎物外談笑之樂，不謂二三子剽聞，而耳亦熟矣。遂相與記諸，以云臥紀談名之。
然予所談，未必世之賢者以為善，令會稡成編，無乃重予之過歟！若夫文字性空，言語道斷，以予終日談為未嘗談，則庶幾焉！云臥庵老僧自叙。