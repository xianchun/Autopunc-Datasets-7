毛詩序：無羊，宣王考牧也。
無羊誰謂爾無羊？三百維羣。誰謂爾無牛？九十其犉。爾羊來思，其角濈濈，爾牛來思，其耳濕濕。
或降于阿，或飲于池。或寢或訛，爾牧來思。何蓑何笠，或負其餱。三十維物，爾牲則具。
爾牧來思，以薪以蒸。以雌以雄，爾羊來思。矜矜兢兢，不騫不崩。麾之以肱，畢來既升。
牧人乃夢，衆維魚矣。旐維旟矣，大人占之。衆維魚矣，實維豐年。旐維旟矣，室家溱溱。
無羊，四章，章八句。
