經：爾時，舍利弗至三菩提記。
贊曰：上來第一周法說權實，化上根訖，下第二周喻說權實，化彼中根。大文分四：初、佛以喻化；二、，中根領悟；三、藥草喻，佛重述成；四、，為之授記。上根聰叡，不假多陳，下根三聞，無勞廣說，故化中品文義俱繁。初文有二：初鶖子請；後佛說利。鶖子雖解，今復請者，略有三因：一、益同類故；二、利他行故；三、順佛化故。前者法說已殷懃三請，今日已解，故作是釋。初文分三：初陳自決；次述他疑；後正申請。此初也。
經：是諸千二百至皆墮疑惑。
贊曰：此述他疑以用也。有無見者，邊見也，依我見生故，等取邪見。此邊邪見攝六十二，外道所起。今顯依言舍邪歸正，故此偏說。又等余三見及諸煩惱并所發業，佛昔說：我法能離現前所見苦果：生、老、病、死等，究竟涅盤。由欲滅果，必先斷因。是等諸人，用佛此言，能離苦因我見等訖，定知當苦更不復生，證得涅盤。已得決定，今復聞佛說，令舍權就實，皆墮疑惑而起疑義。彼各不能知自得作佛，不知先所證得是何法耶？為是究竟法，為是所行道？又以己同用，已斷苦因，果不生故。
經：善哉世尊至令離疑悔。
贊曰：此正申請因緣，有二義：一、所由；二、道理。今請世尊陳述由理。
經：爾時，佛告至化菩薩故。
贊曰：下佛說利。大文分三：初總略指答，為許說之由；次舍利弗！若國邑下，正說法喻，令其開曉；後偈中云告舍利弗：汝諸人等，皆是吾子，我則是父下，勸信此經，欣當佛智。初復分二：初明已說，總略指答；後更陳告，為許說由。此初也。初說方便為真實之漸，初化聲聞為菩薩之因，即云：知諸眾生有種種欲，隨其本性，以種種方便而為說法，如此皆為得一佛乘、一切種智故。即是昔說於權，今說於實。所以如此，為化菩薩。由此稱故，釋所以也。故名總略指答。
經：然舍利弗至以喻得解。
贊曰：此更陳告，為許說由。然，猶必爾，亦如是也。然，可許說也。
經：舍利弗至其年衰邁。
贊曰：下第二段正說法喻，令其開曉。初長行，後偈頌。長行有三：初陳喻；次合說；後結答。以是因緣，當知諸佛方便力故下是。喻中有二：初喻昔權；後喻今實。時諸子等各白父言：父先所許下是。
喻昔權中，有四：初、三界佛有喻；二、多諸人眾下，五趣危亡喻；三、長者見是大火下，見設權方喻；四、爾時，諸子聞父所說下，依言免難喻。初文有六：一、處所；二、家主；三、老小；四、產業；五、宅相；六、門戶。此中有三：國邑聚落，處所也。既說三乘，明知化佛，化佛但王三千國土。國大而寬，喻大千界；邑中而次，喻中千界；聚落最小，喻小千界，從大、中、小，如次喻故。廣雅云：聚落，居也。聚，聚也。人所聚居。落，亦庭院也。
有大長者者，家主也。以下喻說，除問答中有八長者：初五喻化身諸子在宅故；後三喻化及他受用身，三乘諸子并出宅故。其下問答喻中有五長者，并合喻化及他受用。如世長者有三種類：一、可稟承長者，平均識達，善斷是非，喻佛悲普慧圓，妙決疑網；二者、可耆敬長者，年邁閭邑，尊威莫對，喻佛道高，群圣神通罕匹；三、可親輔長者，資什華豐，隨須精足，喻佛福智俱滿，利樂平備。智、斷、恩德各喻如次。
其年衰邁，此老少也。衰猶熟老，邁謂遠歸，喻佛久修智見，圣果圓熟，成道老遠，方歸涅盤，非說今生，通彰前位。
經：財富無量至唯有一門。
贊曰：此中有三：一怨會通人天。有強力天子入天宮內，奪其妻子，驅出自宮等是也。如瑜伽第四具說諸天五趣等苦。地獄等相，頌中當說。以人天中境界殊妙，多有愛別離苦、怨憎會苦，所以偏說。應廣引瑜伽以注此處，與非天斗事等。
經：如是等種種諸苦。
贊曰：上來欲界具有七苦，現在後世五趣等苦，具有三苦。色界唯有壞苦、行苦，有樂舍故。對法引經，色界有壞苦，云入變壞心；無色但有行苦一苦，無樂受故；欲界具八苦，上界無前七。
經：眾生沒在其中至不以為患。
贊曰：下合樂著。不以比智覺，不以現智知，不驚其果，不怖其因，不總厭苦，不求解脫，由此馳流善惡趣間，不曾以之為患。譬愚戇之戲糞壤，若癡騃之墮炎鑪，未以塵坌為羞，豈以火燒為痛者也？
經：舍利弗至令其游戲。
贊曰：下合示大不希。前喻有四：初、思大乘果化；二、念大乘因化；三、隨示大乘行化；四、無希取大之化。此合有三，不合隨示大乘行化。初、合初喻；次、舍利弗！如來復作下，合第二喻；所以者何下，合第四喻。佛智慧樂者，合身有力，若以機案，頓拔獨覺諸苦。令其游戲者，合手有力，以衣裓頓拔聲聞眾苦。此義意言，且以佛果智慧及大神通二之妙用，頓拔二乘出苦來耶。
經：舍利弗至以是得度。
贊曰：合念大乘因化。舍唯一門，菩薩能出，若我頓授智慧神通，為說大因，以化二子，舍說三乘之方便者，二乘器小，不能依行得度眾苦。門既狹小，或當墮落，此意亦合密說怖事，無令為火之所燒害。
經：所以者何至佛之智慧。
贊曰：合無希取大之化也。佛慧既深，何由能解？二乘智淺，故不悕取。
經：舍利弗至珍寶大車。
贊曰：下第三大段合思方拔濟，有二：初喻；後合。此初也。不用智慧身力，亦不用神通手力，但以言說方便勸勉濟度諸子，出宅已後，方與大車。顯佛為緣，自修妙行，方出生死，故申勸勉，非由佛力，自不修因，可得佛故。勉，勖、勵也。有本作免，非此義也。
經：如來亦復至佛乘。
贊曰：此合說也。攝智及通，但行方便，勸脫三界，佛如良醫，應病與藥，但方便教知欲如何，良醫豈得刀手割除腹中之病，不與藥耶？
經：而作是言至則為所燒。
贊曰：下第四大段合正說三乘，有四：初、勸厭三界；二、勸取三乘；三、引己為證；四、贊乘勝德。此初也。三界火宅，內體也；麤弊五塵，外境也。勸離內外之苦果體，勿生貪著。由貪著故，煩惱燒煮，苦痛轉生，勸舍惡因。雖有妙果體內金剛身、外細五塵凈土眾相，應起欣求，而未明說。
經：汝速出三界至佛乘。
贊曰：勸取三乘。
經：我今為汝至誘進眾生。
贊曰：引己為證。保者，當也，信也，證也。任者，保也，安也，可也，持也。與汝當可為保信證明，安可任持，言可保言，終不虛也。汝等但取，勿生疑惑。三乘之法實是好法，我為汝保，汝但取之，勤加精進。如世買物，無人保信，知物非真，有保買之，當知勝物。三乘亦爾，我能保之，生死非真，我不能保也。
經：復作是言至無所依求。
贊曰：贊乘勝德。初明不同生死，後明乘之勝德。此初也。生死圣訶，三乘圣嘆，生死系縛，煩惱所增，為不自在。三乘無漏，故非系縛，乃名自在。有漏之法，名為有依。異熟果依因有，異熟因依果成。有漏生死勝者人天，可有所求，謂三種求。三乘不然，非所求取，無過失而求之，非無失而不求。三求者：一、欲求；二、有求；三、邪梵行求。瑜伽論說：墮欲求者，一切皆為三種欲生，更無增減。三欲生者：一、現住欲塵生，謂人及知足天已下；二、自變欲塵生，第五欲天；三、他變欲塵生，第六欲天。墮有求者，一切皆為三種樂生：一、離生喜樂灌灑其身；二、定生喜樂灌灑其身；三、以離喜樂灌灑其身。初、二、三定如次配之。於不苦不樂寂靜生處起退求者，極為尟小，故第四定不立為生。邪梵行求者，謂諸外道，求四無色以為涅盤解脫處故。今非此三求，故名無求。雖有梵行求，以無漏故，即是無上正梵行求，非邪梵行求故。
經：乘是三乘至安穩快樂。
贊曰：下明乘之勝德。正乘乘已，仍以五根、五力、七覺、八道、四禪、九定、八解脫、三三昧等而自娛樂，便得無量安穩快樂，豈似生死，多諸苦耶？
經：舍利弗至出於火宅。
贊曰：下第四大段合依言免難。三乘分三，一一有二：初法；後合。此初文也。各有四力，內智性者，因力也，性種姓故。從佛世尊者，善友力也。佛為緣故，遇佛；不遇佛，初必依佛法，方得發心，名善友力。聞法信受，作意力也。習種姓故。殷懃精進，資糧力也。以勤為首，攝一切行，依因、善友、作意、資糧四勝力故。專自修行，求於涅盤，名聲聞乘。聞法自行，不能化他，名為自求，非不求佛作於弟子。瑜伽釋云：諸佛圣教，聲為上首，從師友所，聞此教聲，而證圣果，故名聲聞。聲之聞故，依主釋也。下云以佛教聲令一切聞，故名聲聞。亦依主釋，或有財釋。前通定姓，後不定姓。此求涅盤者所學之種智，名為車體，非以涅盤為車體也。此文略故，下應準知。
經：若有眾生至出於火宅。
贊曰：此但三力，略無因力。求自然慧者，不求與佛同時出世，非見佛已，方得果故。如有經言：釋迦出世，五百獨覺從山中出，來至佛所。故仁王經中有獨覺眾，先成道訖，後遇世尊，非如聲聞，佛處得道，故名精進求自然慧，能證道也。
樂獨善寂者，是獨覺義。出無佛世，得能證道，獨自善證寂滅理故。又以此慧深知諸法因緣者，是緣覺義。故瑜伽云：或觀待緣而證圣果，故名緣覺。觀十二緣起而證果故。辟支佛者，此名獨覺，此有二類：一、部行；二、麟角。初可見佛，後必不見。故華嚴云：菩薩在兜率天將下生時，有十相現。第三、於右手掌放大光明，名嚴凈世界。三千界中，若有獨覺遇斯光已，速入涅盤。若不入者，佛光力故，移置他方諸佛國土，不得見佛。明知獨覺滿百劫者，成於麟角，不爾部行。若從聲聞解脫分位作獨覺者，成麟角喻，可得百劫，時猶長故。入四善根作獨覺者，乃成部行，時余少故。獨證者覺，待緣而覺，皆依主釋。
經：若有眾生至是名大乘。
贊曰：初法說中有二：初解大乘；後解菩薩乘。此初也。一切智者，觀空智也，三乘同有。佛智者，觀有事智，唯佛獨成。由自覺生此二智故，名自然智。不待他緣，名無師智。或智性名自然智，智相名無師智。求此知見眷屬力無畏等以為內德，外能利生，愍念與樂，利益拔苦。前慈後悲，解行弘廣，名為大乘。大乘之名，如前已解。
經：菩薩求此乘故至出於火宅。
贊曰：釋菩薩乘及喻也。菩薩者，三乘通稱。若求於此，加名摩訶薩，是大有情故，余不得名。無著般若論云：由與七種大性相應，加名摩訶薩。求智者菩，愍念者薩，此三乘中各有一種一姓、三種二姓、一種三姓，定不定姓，種類別故。初後發心，得果不定。如大迦葉，若不遇佛，應為獨覺；由遇佛故，今作聲聞。舍利弗等，思準可知。
經：舍利弗至而賜諸子。
贊曰：下第二大段合今說實，中有二：初合說實；後合釋疑。前喻有四，今但合二。初合釋成父志，是諸眾生下是；後合父但與一文，不合諸子索三，越子本心。初文復二：初舉前喻；後以法合。喻中有二：初見子得出，其心泰然；自惟已下，合成父志，意可知也。
經：如來亦復如是至得涅盤樂。
贊曰：下合父志，亦二：初合見子得出，其心泰然；後合釋成父志。此初也。以教為門，而出火宅三界險道，以行為門，而入涅盤之果。此中但有出宅教門，不說行門，教亦能入。能入理故，此但說出，不說於入，亦可說言得涅盤樂，即名為入。
經：如來爾時至而滅度之。
贊曰：此合釋成父志。子既無差，應等與大乘，何有獨令菩薩得佛滅度，不與二乘？應等以佛大般涅盤而滅度之。不令者，無令義，無令一菩薩得，余二乘人不得。
經：是諸眾生至娛樂之具。
贊曰：下合父但與一，有二：初明車體；後明車德。此初也。悉與諸佛者，二乘不定及菩薩姓等，與佛乘之禪定、解脫等。一乘莊校萬善備，故略舉爾所娛樂之具。
經：皆是一相至第一之樂。
贊曰：此明車德。此一乘車所有莊飾娛樂之具，皆是一離雜染相，一無漏種類，若因若果，圣所稱嘆，能生眾生無漏凈妙第一之樂，諸德本故。五樂之中無惱害樂，無惱四中第三覺法、第四寂靜二樂所攝。不同二乘羊鹿之車，所有功德非皆離雜染，亦非純無漏，諸圣雖有，不嘆生樂，非第一故，此名大乘。
經：舍利弗至無虛妄之咎。
贊曰：下合釋疑，有二：初舉喻；後釋疑。此初也。前喻有三，謂問、答、印。今但總說印可無余。寶物莊嚴，萬德備故。安隱第一，離災障故。
經：如來亦復至而度脫之。
贊曰：下合有二：初標；後釋。此標也。
經：何以故至但不盡能受。
贊曰：此釋也。我之一乘功德無量，能與眾生受用無盡，但諸眾生或有有性，或有無性，或有定性，或有不定性，或初樂小，後方樂大，由是不盡，皆能領受。所以我昔初說三乘，今說一實，故非虛妄，漸誘法故。
經：舍利弗至分別說三。
贊曰：大文第三、結答也。由上所說道理因緣，於一乘之體分別說有三教，於一極果說有三因，實無三體三果極也。