問：釋論解云，列十種大經，所謂云經、大云經、華手經、法華經等，是摩訶波若經於中最為深大。又論第百卷云：法華是秘密法，明阿羅漢受記作佛；波若非秘密法，不明二乘作佛。又論釋云：須菩提聞法華經明一切眾生皆作佛，又聞波若經中有退，是故今問佛：是菩薩為畢定？為不畢定？又釋論大明品云：諸余善法入波若中，論云諸余善法，謂法華經。又云：法華是波若果名。是五處論文，有三相違：初文列般若勝，而法華等劣；第二文般若淺，法華深；余三不別淺深。此三相違，云何會通耶？
答：依五時之說，四宗之論，言此相害鉾楯，不可會通。
問：云何爾耶？
答：眾師并云般若淺，而法華深，決定無有言般若勝，而法華劣，故知不可通也。
問：既與舊說相違，今云何融會耶？
答：須廣詳舊論，意乃明。所以然者，此雖數句之文，乃網羅佛教，不可輕言，宜諦詳究。
問：舊說云何？
答：宋道場寺惠觀法師著，明教有二種：一、頓教，即華嚴之流；二、漸教，謂五時之說。後人更加其一，復有無方教也。三大法師并皆用之，爰至北土，還影五教，制於四宗。
今依大乘經論，詳其得失。釋論云佛法有二種：一者、大乘藏；二者、小乘三藏。又云佛法有二道：一者、聲聞道；二、菩提薩埵道。前約法分兩，後就人開二。又釋論云：佛滅後，迦葉與阿難結集三藏，文殊、彌勒亦與阿難結集摩訶衍藏。
大經云：字有二種：一、半字；二、滿字。為聲聞說半字，為菩薩說滿字。又云：諸大眾凡有二種：一、求小乘；二、求大乘。昔於波羅捺為聲聞轉小法輪，今始於此拘尸那城為諸菩薩轉大法輪。又法華云：昔於波羅捺轉生滅小輪，今至鷲山轉無生滅大輪。又法華明二種教：一、教聲聞；二、教菩薩。教聲聞者，如雇之除糞；教菩薩者，如付窮子財。從付財已去，皆是教菩薩。又唯有草庵及以大宅，唯有中道化城及以寶所。
又攝大乘論明聲聞法、菩薩法。聲聞法但斷惑障，菩薩法斷惑、智二障。又地論明二藏與釋論同。又凈名云菩薩法藏所攝，則知有聲聞法藏所攝。又中論云：聲聞法入第一義道，摩訶衍入第一義道。又一切經初皆列二眾：一、小乘眾；二、大乘眾。如是等，處處經論但明大小二乘，故唯有二種法輪，不應立三教也。又以理推之，眾生根有二種：一、堪受佛道；二、不堪受大道。堪受大道，為說佛乘，名為大乘；不堪受者，為說小乘。故知但應有二，不應立三也。又三教之言，無的明據，不可用也。
次明亦無漸教。舊云：波若是三乘通教，凡引四文。初云：欲得聲聞地者，當學波若，乃至欲得菩薩地者，當學波若。又云：是波若中廣說三乘之教。又云：二乘智斷，是菩薩無生法忍。又云：欲住須陀洹者，亦不應離是忍。故知波若是三乘通教。
評曰：論序說波若因緣意，云：於三藏中，但為聲聞說法，未說菩薩行，今欲為彌勒等廣說菩薩行，故說波若。不言今欲通說三乘人行，故說波若。即知波若非三乘通教。
又論云：波若不屬二乘，但屬菩薩。若波若是三乘通教者，則應通屬三乘，不應但屬菩薩。又論云：在菩薩心中名波若，在聲聞心中名道品。又云：在菩薩心中名陀羅尼，在二乘心中名為道品。若波若是三乘通教，則在三乘心通名波若，不應有別名也。
又難曰：若三乘通學波若，波若是三乘通教者，涅盤經云：三乘之人同觀中道，下智觀故，得聲聞菩提，乃至上智觀故，得諸佛菩提。亦應是三乘通教。若言蓋是涅盤一枝之義，不足以證大宗者，勸三乘學波若，亦是一句之言，不足以證其通致羅漢在前，而菩薩居後。秘密法中，明諸菩薩得六神通，斷一切煩惱，智慧清凈，超出二乘之上。此文正約小乘淺易為顯示，大乘甚深為秘密。若爾者，則波若之與法華，皆明菩薩得無生忍，具六神通，并屬秘密甚深教攝。即指三藏教為顯示也。
二者、以明義猶淺為顯示，明義甚深為秘密，如第百卷說波若但明菩薩作佛者，波若已明佛乘是實；未明二乘作佛者，未開二乘是方便。約此一義，有劣法華，故名波若為淺；法華即明佛乘是實，復開二乘為權，故法華為深也。此同就大乘中自有淺深，故分顯秘二教。
問：波若未開權顯實，應是秘密；法華已開權顯實，應屬顯示。何故不爾耶？
答：若以未了為秘，以了為顯者，則如所問。但今以淺易為顯示，甚深為秘密，故以波若為顯示，法華為秘密。說經因緣中，已明此義竟。
問：若波若明義未了，故稱顯示者，前何故言波若於一切大乘經最為深大耶？
答：各有其義。所言深大者，據前二義也；後云未了者，就未明二乘作佛也。
問：若法華勝明義已了，波若劣明義未了者，何初言波若勝明義已了，法華劣明義未了耶？
答：不例也。初辨波若，廣明實相等二義故勝，法華不專明二義，故法華劣耳。不言波若明義已了，法華明義未了，以判勝劣。若是法華勝，波若劣者，正就了、不了判也。
問：汝為自作此判，為義有所求耶？
答：理數自然，何繁今問？作此釋竟，復見關中僧叡，盛判二經優劣，將余意同。叡公言：波若，照也；法華，實也。論其窮理盡性，夷明萬行，則實不如照；取其大明真化，解本無三，則照不如實。是故嘆照，則波若之功重；美實，即法華之用高。考關中此文，深見論意，妙得經旨也。第三云：須菩提聞法華經辨不退，復聞波若中有退，是故問佛：是菩薩為畢定？為不畢定？佛答：皆畢定。畢定者，初心、後心一切菩薩皆不退，是故畢定也。此論意明波若與法華無有優劣，以波若、法華同明一切眾生畢定作佛，是故二經無優劣；既無優劣，則二經同名秘密也。
問：此文與第二文相違，云何會通？
答：論主云：波若非一時一會說。以此言推者，則前分明退者，在法華之前，後分不退者，在法華之後也，故兩言不相違也。又五不思議中，佛最不可思議，如大經云：或見佛今夜入滅，或十五日後方始問訊，或一年後方取涅盤。像法決疑經云：或見今日雙樹泥洹，或見應生出家，或見為舍那處蓮華藏，或見佛身滿於虛空。若爾者，不可定波若前，而法華後；法華前，而波若後。故適時而聞，隨機而見也。
第五、法華是波若異名者，論云：波若不屬二乘，但屬菩薩。即波若是教菩薩法，法華明一乘，亦明教菩薩法、佛所護念，是故波若、法華異名也。又要從二慧父母，乃生諸佛，波若既明此二者，則法華明作佛亦同波若，即波若、法華不異，但開權一邊異波若耳。
問：以波若望法華，既具三義，可得將波若望涅盤，亦具三義以不？
答：亦具三義，例此可知。一者、波若正明境智二義，涅盤不正明此義。例法華可知，以二義故，波若勝，而涅盤劣也。
問：何以知然？
答：論列十種大經，云波若最大。十種經中，有大云經。大云經明佛性常住等，故知波若勝，涅盤劣也。二者、波若未明眾生有佛性，例如未明二乘作佛，故波若劣，而涅盤勝也。三者、二經無異。波若既與法華同明二乘作佛，亦同明佛性，故二經齊也。又波若唯教菩薩，則涅盤亦然，是故無異。
問：波若後分明義與法華同，明不退，何處有同？明佛性與涅盤齊耶？
答：波若文既明一切菩薩不退，即知皆有佛性。又既與法華齊，法華經中說佛性，即是波若明有佛性也。此略舉三文以論同異耳，不可以局余義。
問：波若與凈名、法華同異云何？
答：凈名及波若初分并已顯佛乘是實，但未開二乘是權，此處無異。今略明四義不同也。一者、波若廣說菩薩行，如釋論云：今欲為彌勒等廣說菩薩行也。凈名略明菩薩二種要行：一、凈佛國土；二、成就眾生。如說凈土行；從去，破三種人，明成就眾生。破凡夫見，故說生死過患也。嘆法身功德，令凡夫人入菩薩法門。次破二乘見，明菩薩法門，如說。三、破菩薩大乘見，如說。凡夫著生死，生死是凡夫煩惱；二乘滯涅盤，涅盤是二乘煩惱；菩薩著佛道，佛道是大乘煩惱。故破此三種人，皆悟不凡不圣、不小不大不二法門，然後以權實二智適化無方，隨緣益物。凈名大致為如此也。
問：凈名經何故明成就眾生，凈佛國土耶？
答：釋論云：菩薩得無生忍已後，無有余事，唯成就眾生，凈佛國土。凈名既得無生，故今行斯二事。又適化不同，不須問也。
凈名破三種人，令入菩薩法門。此三種人即是五乘人：破凡夫，謂人天乘也；次破聲聞，即二乘人；破菩薩，即大乘人。破五乘人令入菩薩法門，與法華會五乘歸一何異？
答：顯實，與法華同；未開權，與法華異。
問：云何顯實同？云何未開權異？
答：破三種人，顯菩薩法門甚深微妙，無礙無方，法華亦明菩薩法門甚深微妙，究竟真實，是故同也。但雖破三種人，明其是有所得，未明五乘皆是方便，是故異法華也。又三異一同。三異者：一者、未開三是方便；二、未會三歸一；三、未廢三立一也。一同者：凈名呵大小乘，法華亦破三乘異執，故言同也。
問：二種破義有異，不應言同。凈名破其有所得義，法華破其執五乘異義，何得言同？
答：此義即兩經有異，但法華破執，破執必是有所得，今取同是有所得，是故被破，所以言同也。
問：但凈名顯實，與法華同，波若顯實，亦與法華同？
答：一切大乘經明道無異，即顯實皆同。但波若、凈名之時，二乘根緣未熟，故未得開權；至法華時，二乘根緣始熟，故方得開權耳。不可言未開權，故亦未顯實。波若、凈名辨菩薩無礙之道究竟無余，法華辨菩薩行復何能過此耶？
問：以何文波若、凈名已顯實耶？
答：法華信解品云：一切諸佛，所有秘藏，但為菩薩，演其實事，而不為我，說斯真要。豈非指波若為秘藏真實法耶？
問：凈名、波若未明三界外事，如未辨五百由旬，顯實云何無異？
答：若以五百由旬為界外者，大品明四百由旬，寧非界外耶？又華嚴、涅盤諸大乘經無有分明文辨三界內外事，但勝鬘分明說耳，可言華嚴、涅盤未明界外事耶？
問：法華明羅漢受記作佛，即是明界外事，凈名、大品亦爾耶？
答：釋論解大品往生品云：菩薩從一佛土至一佛土。至一佛土者，此是出三界外凈土，云何言不明界外事耶？又明菩薩舍肉身，受法性生身，二乘亦爾，豈非明界外事耶？又大品、凈名未明界外事者，為未得開權故；若分明說界外事，則辨羅漢生處，便是開權，此時根緣未堪，故不說。但直明三界外凈土菩薩往生，則菩薩利根，懸得領解，二乘根鈍，故不知界外更受生身。
又難：若言凈名、大品未明二乘作佛，亦未顯實者，華嚴云：大藥王樹根不生二處，謂深水、火坑。既言二乘不生菩提心，若爾，華嚴應未顯實也。又華嚴法界品明二乘未入法界，法華已明入一乘，然一乘法界是異名耳，豈可言華嚴未明二乘作佛，故顯實亦未足耶？
問：何故華嚴未明二乘作佛耶？
答：華嚴多是初成道時，二乘根緣未熟，故說其未得成佛。如凈名、大品之時，二乘根緣未熟，故未開權。諸菩薩道緣已熟，故以顯實也。不可言未開權故，亦不顯實矣。
二者、大品令二乘人口自說菩薩行密教二乘，凈名經令菩薩人說菩薩行密教二乘。密教二乘不出自他兩門，故二經為異。
三者、密教二乘復有二門：一、佛自密教，即大品付財也；二、菩薩密教，謂凈名等也。
四者、密教二乘者，二乘有二病：一者、住著空有，故大經云：二乘人名有所得。波若多破其住著之心，辨無住無得。叡師云：知滯有之為患，非究竟說。大經云：諸優婆塞常樂觀察諸對治門，謂常、無常，乃至我、無我。昔破邪常故，說無常；今斥無常，是故說常。然如來身未曾常與無常，常、無常方便用具足，三寶未曾一體異體，一體異體方便具足。涅盤正宗大意如此，其中一化教門有未了者，并皆融會，故涅盤亦名開秘密藏經也。
問：法華中，三根聲聞皆得領悟，何故三修沙門至涅盤時，猶執苦無常耶？
答：以是義故，開失心子、不失心子。不失心是利根人，聞初段開三顯一，後章開近顯遠，皆得領悟；余失心子聞而不解，故至涅盤方得悟也。
問：身子等昔有二執：一、執三乘異；二、執佛無常。聞法華教，二執皆除，即便領悟。失心子至涅盤時，猶具二執，則涅盤教起，應破三乘異執，復破無常執也。
答：事如所問，明佛常住，即破無常執；明同一佛性，破三乘異執。二病既消，即便領解。
問：法華破二執，有二段經文；涅盤破二執，復云何耶？
答：法華離破，故開二門，涅盤合破，但有一段。何以知之？開宗即辨常，便說佛性，故知合破也。以根性不同，取悟非一。法華離破未解，至涅盤合說便解。又法華廣明一乘，廣破異執，略明常義，略破無常執；涅盤廣破無常執，略破異執。以取悟不同故，廣略互顯。
華嚴明因果者，前已釋竟，此經但為菩薩廣開舍那能化、所化二種因果法門，皆是無方無礙，任道平正，無所斥奪，究竟圓滿，望前諸教，謂根本法輪。所以明根本法輪者，三世諸佛出世，唯應為菩薩直說究竟之因、圓滿之果，菩薩行此因故，直趣佛果，故名根本法輪。但為眾生薄福鈍根，不堪受此法，是故方便息於大化，種種雜說，或前小後大，或始三終一，或先無常後常，皆是釋迦屈曲為緣，故深隱說法。若任道而言，唯應有華嚴教也。
問：四經同明因果，何故涅盤具明緣正兩因、緣正兩果。緣因，即因與因因；緣果，即果與果果等五性之義。而余經不明此耶？
答：受悟不同，故圣教非一。如華嚴開世心十地等因及依正二果，而余教不作此說，故知逗緣不同也。
問：何故余經不逗緣說此法耶？
答：大品、法華是合明義，涅盤是開明義。所以合明義者，大品直明無所住因、無所得果，破眾生有所得心，即便了悟，不須別開緣正因果也。法華直破異因異果，明一因一果，眾生即得了悟，亦不開緣正因果。大經為鈍根眾生聞上合說未悟故，廣開緣正兩因兩果，始得領解也。以根緣宜聞合以取悟，則為之合，應聞開以受道，故為之開也。
問：就大品、法華、華嚴亦有緣正文以不？
答：傍有此義。釋論解云：波若為種子，是正因，五度等為水，是緣因，能生菩提果樹。又大品已有明佛性義，亦有緣正因義也。法華中明眾生有佛性，即正因，萬行等是緣因。華嚴中正法性起文云微塵中有一經卷，經卷中廣說一切事，此即是眾生身中有佛性；破微塵，出經卷，即是除煩惱，見佛性也。佛性既是正因，諸菩薩修行三十心、十地等，即是緣因也。
問：若皆有緣正二因者，云何有四經之異？
答：但眾經皆有傍正二義。波若廣破有所得，明無依無得，為正宗，佛性一乘為其傍義；法華廣明一因一果，為其正宗，無所得及佛性為其傍義；涅盤廣明佛性常住，為斥無常之病，為其正宗，一乘及無所得為其傍義。
又眾經逗緣不同，互相開避，波若已廣明無所得實相故，法華不明之，未廣說一乘因果，故廣明之。法華已明一乘因果，故涅盤不廣明之，未廣明佛性常住，故廣說之。
又唯是一道三義說之：無境不照義，故名波若；真極無二義，稱為妙法華；常不變義，目為涅盤。又在菩薩心，故名波若；在佛心，故名薩波若；具在佛菩薩心，故名一乘。又須領眾經，顯道無異，而作異名說之。如大品作波若之名，不作一乘及佛性之目，法華作一乘之名，不作波若佛性之稱，乃至涅盤亦然。
問：何以知然？
答：法華無佛性文，而天親釋法華論有七處明佛性，故知一乘是佛性異名，謂論主知名雖異，而體是同，故就法華中明有佛性義。淺識之流，迷名喪實，聞名異故，謂實亦異，便言一乘非是佛性。
又釋論云：若如法觀佛，波若及涅盤，是三即一相，其實無有異。故知波若是涅盤異名，佛性別稱，但隨諸眾生力，為之立異字。如將息病人，以一種食作諸異味；又隨義說譬喻之，一金作諸異器。以此推之，不得局以五時，限之四教也。譬喻義後當廣說之也。