毛詩序：巷伯，刺幽王也。寺人傷於讒，故作是詩也。
巷伯萋兮斐兮，成是貝錦。彼譖人者，亦已大甚。
哆兮侈兮，成是南箕。彼譖人者，誰適與謀？
緝緝翩翩，謀欲譖人。慎爾言也，謂爾不信。
捷捷幡幡，謀欲譖言。豈不爾受？既其女遷。
驕人好好，勞人草草。蒼天蒼天！視彼驕人，矜此勞人！
彼譖人者，誰適與謀？取彼譖人，投畀豺虎。豺虎不食，投畀有北。有北不受，投畀有昊。
楊園之道，猗于畝丘。寺人孟子，作為此詩。凡百君子，敬而聽之。
巷伯，七章：四章，章四句；一章，五句；一章，八句；一章，六句。
