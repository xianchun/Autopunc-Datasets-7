具壽舍利子白佛言：世尊！云何菩薩摩訶薩修行般若波羅蜜多時，方便善巧，由此方便善巧力故，雖觀諸法皆無自性，都非實有，而依世俗發趣無上正等菩提，為諸有情種種宣說，令得正解，遠離顛倒？
佛告舍利子：諸菩薩摩訶薩修行般若波羅蜜多時方便善巧者，謂都不見有少實法可於中住；由於中住，而有罣礙；由罣礙故，而有退沒；由退沒故，心便劣弱；心劣弱故，便生懈怠。
舍利子！以一切法都無實事，無我我所，皆以無性而為自性，本性空寂，自相空寂，唯有一切愚夫異生迷謬顛倒，執著色蘊，執著受想行識蘊；執著眼處，執著耳鼻舌身意處；執著色處，執著聲香味觸法處；執著眼界，執著耳鼻舌身意界；執著色界，執著聲香味觸法界；執著眼識界，執著耳鼻舌身意識界；執著眼觸，執著耳鼻舌身意觸；執著眼觸為緣所生諸受，執著耳鼻舌身意觸為緣所生諸受；執著地界，執著水火風空識界；執著因緣，執著等無間緣、所緣緣、增上緣；執著從緣所生諸法；執著無明，執著行、識、名色、六處、觸、受、愛、取、有、生、老死愁嘆苦憂惱；執著布施波羅蜜多，執著凈戒、安忍、精進、靜慮、般若波羅蜜多；執著內空，執著外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空；執著四念住，執著四正斷、四神足、五根、五力、七等覺支、八圣道支；執著苦圣諦，執著集滅道圣諦；執著四靜慮，執著四無量、四無色定；執著八解脫，執著八勝處、九次第定、十遍處；執著陀羅尼門，執著三摩地門；執著空解脫門，執著無相、無愿解脫門；執著極喜地，執著離垢地、發光地、焰慧地、極難勝地、現前地、遠行地、不動地、善慧地、法云地；執著五眼，執著六神通；執著佛十力，執著四無所畏、四無礙解、大慈大悲大喜大舍、十八佛不共法；執著三十二大士相，執著八十隨好；執著無忘失法，執著住舍性；執著一切智，執著道相智、一切相智；執著預流果，執著一來、不還、阿羅漢果、獨覺菩提；執著一切菩薩摩訶薩行，執著諸佛無上正等菩提；執著異生，執著預流、一來、不還、阿羅漢、獨覺、菩薩摩訶薩、如來應正等覺。
舍利子！由是因緣，諸菩薩摩訶薩觀一切法都無實事，無我我所，皆以無性而為自性，本性空寂，自性空寂，修行般若波羅蜜多，自立如幻師，為有情說法，謂慳貪者，為說布施，令修布施波羅蜜多；若破戒者，為說凈戒，令修凈戒波羅蜜多；若瞋忿者，為說安忍，令修安忍波羅蜜多；若懈怠者，為說精進，令修精進波羅蜜多；若散亂者，為說靜慮，令修靜慮波羅蜜多；若愚癡者，為說般若，令修般若波羅蜜多。舍利子！是菩薩摩訶薩安立有情，令住布施、凈戒、安忍、精進、靜慮、般若波羅蜜多已，復為宣說能出生死殊勝圣法，諸有情類依之修學，或得預流果，或得一來果，或得不還果，或得阿羅漢果，或得獨覺菩提，或入菩薩摩訶薩位，或得無上正等菩提。
尒時，舍利子白佛言：世尊！諸菩薩摩訶薩修行般若波羅蜜多時，云何不名有所得者？謂諸有情實無所有，而令安住布施、凈戒、安忍、精進、靜慮、般若波羅蜜多，復為宣說能出生死殊勝圣法，或令得預流果，或令得一來、不還、阿羅漢果、獨覺菩提，或令入菩薩摩訶薩位，或令得無上正等菩提。
佛告舍利子：諸菩薩摩訶薩修行般若波羅蜜多時，於諸有情非有所得。何以故？舍利子！是菩薩摩訶薩修行般若波羅蜜多時，不見有情少實可得，唯有世俗假說有情。舍利子！是菩薩摩訶薩修行般若波羅蜜多時，安住二諦為諸有情宣說正法。何謂二諦？謂世俗諦及勝義諦。舍利子！雖二諦中有情不可得，有情施設亦不可得，而諸菩薩摩訶薩修行般若波羅蜜多，方便善巧，為諸有情宣說法要，諸有情類聞是法已，於現法中尚不得我，何況當得所求果證。如是，舍利子！菩薩摩訶薩修行般若波羅蜜多，方便善巧，雖為有情宣說正法，令修正行，得所證果，而心於彼都無所得。
具壽舍利子白佛言：世尊！此諸菩薩摩訶薩是真菩薩摩訶薩，雖於諸法不得一性，不得異性，不得摠性，不得別性，而擐如是大功德鎧。由擐如是大功德鎧，不現欲界，不現色界，不現無色界，不現有為界，不現無為界。雖化有情令脫三界，而於有情都無所得，亦復不得有情施設；有情施設不可得故，無縛無解；無縛解故，無染無凈；無染凈故，諸趣差別不可了知；諸趣差別不可了知故，無業無煩惱；無業煩惱故，亦無異熟果；既無異熟果，如何得有我及有情流轉諸趣，現於三界種種差別？
佛告舍利子：如是！如是！如汝所說。舍利子！若有情類先有後無，菩薩、如來應有過失；若諸趣生死先有後無，則菩薩、如來亦有過失。先無後有，理亦不然。是故，舍利子！如來出世，若不出世，法相常住，終無改轉，以一切法法性、法界、法住、法定、真如、實際、不虛妄性、不變異性猶如虛空，此中尚無我，無有情，無命者，無生者，無養者，無士夫，無補特伽羅，無意生，無儒童，無作者，無使作者，無起者，無使起者，無受者，無使受者，無知者，無使知者，無見者，無使見者，況當有色，有受想行識；有眼處，有耳鼻舌身意處；有色處，有聲香味觸法處；有眼界，有耳鼻舌身意界；有色界，有聲香味觸法界；有眼識界，有耳鼻舌身意識界；有眼觸，有耳鼻舌身意觸；有眼觸為緣所生諸受，有耳鼻舌身意觸為緣所生諸受；有地界，有水火風空識界；有諸緣起，有緣生法，有緣起支。既無如是所說諸法，云何當有諸趣生死？諸趣生死既不可得，云何當有成熟有情，令其解脫？唯依世俗，假說為有。
舍利子！以如是法自性皆空，諸菩薩摩訶薩從過去佛如實聞已，為脫有情顛倒執著，發趣無上正等菩提，於發趣時，不作是念：我於此法已得當得，令彼有情已度當度，所執著處，生死眾苦。舍利子！是菩薩摩訶薩為脫有情顛倒執著，擐功德鎧，大誓莊嚴，勇猛正勤，無所顧吝，不退無上正等菩提，常於菩提不起猶預，謂：我當證、不當證耶？作是思：我必當證所求無上正等菩提，作諸有情真實饒益，謂令解脫迷謬顛倒，諸趣往來，受生死苦。舍利子！是菩薩摩訶薩雖脫有情迷謬顛倒，諸趣生死，而無所得，但依世俗，說有是事。
舍利子！如巧幻師或彼弟子，用帝網術，化作無量百千俱胝諸有情類，復化種種上妙飲食，與化有情，皆令飽滿，作是事已，歡喜唱言：我已獲得廣大福聚。舍利子！於汝意云何？如是幻師或彼弟子，實令有情得飽滿不？
舍利子言：不也，世尊！不也，善逝！
佛告舍利子：菩薩摩訶薩亦復如是，從初發心，為欲度脫諸有情故，修行布施波羅蜜多，修行凈戒、安忍、精進、靜慮、般若波羅蜜多；安住內空，安住外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空；修行四念住，修行四正斷、四神足、五根、五力、七等覺支、八圣道支；安住苦圣諦，安住集滅道圣諦；修行四靜慮，修行四無量、四無色定；修行八解脫，修行八勝處、九次第定、十遍處；修行陀羅尼門，修行三摩地門；修行空解脫門，修行無相、無愿解脫門；修行極喜地，修行離垢地、發光地、焰慧地、極難勝地、現前地、遠行地、不動地、善慧地、法云地；修行五眼，修行六神通；修行佛十力，修行四無所畏、四無礙解、大慈大悲大喜大舍、十八佛不共法；修行三十二大士相，修行八十隨好；修行無忘失法，修行住舍性；修行一切智，修行道相智、一切相智，圓滿菩薩摩訶薩大菩提道，成熟有情，嚴凈佛土。舍利子！諸菩薩摩訶薩雖作是事，而於有情及一切法都無所得，不作是念：我以此法調伏如是諸有情類。
尒時，具壽善現白佛言：世尊！何謂菩薩摩訶薩大菩提道，諸菩薩摩訶薩修行此道，方便善巧成熟有情，嚴凈佛土？
佛告善現：諸菩薩摩訶薩從初發心所行布施波羅蜜多，所行凈戒、安忍、精進、靜慮、般若波羅蜜多；所行內空，所行外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空；所行四念住，所行四正斷、四神足、五根、五力、七等覺支、八圣道支；所行苦圣諦，所行集滅道圣諦；所行四靜慮，所行四無量、四無色定；所行八解脫，所行八勝處、九次第定、十遍處；所行陀羅尼門，所行三摩地門；所行空解脫門，所行無相、無愿解脫門；所行極喜地，所行離垢地、發光地、焰慧地、極難勝地、現前地、遠行地、不動地、善慧地、法云地；所行五眼，所行六神通；所行佛十力，所行四無所畏、四無礙解、大慈大悲大喜大舍、十八佛不共法；所行無忘失法，所行住舍性；所行一切智，所行道相智、一切相智，及余無量無邊佛法，皆是菩薩摩訶薩大菩提道。諸菩薩摩訶薩修行此道，方便善巧成熟有情，嚴凈佛土，而無有情、佛土等想。
具壽善現白佛言：世尊！云何菩薩摩訶薩修行布施波羅蜜多，方便善巧成熟有情？
佛告善現：有菩薩摩訶薩修行布施波羅蜜多時，方便善巧，自行布施亦勸他行布施，殷勤教授教誡彼言：諸善男子！勿著布施，若著布施，當更受身；若更受身，由斯展轉，當受無量猛利大苦。諸善男子！勝義諦中都無布施，亦無施者，亦無受者，亦無施物，亦無施果，如是諸法皆本性空，本性空中無法可取，諸法空性亦不可取。如是，善現！諸菩薩摩訶薩修行布施波羅蜜多時，雖於有情自行於施，亦勸他施，而於布施、施者、受者、施物、施果皆無所得，如是布施波羅蜜多名無所得波羅蜜多。是菩薩摩訶薩於此諸法無所得時，方便善巧能化有情，得預流果、或一來果、或不還果、或阿羅漢果、或獨覺菩提，或趣無上正等菩提。如是，善現！諸菩薩摩訶薩修行布施波羅蜜多時，依布施法成熟有情，令獲利樂。
善現！是菩薩摩訶薩自行布施波羅蜜多，亦勸他行布施波羅蜜多，無倒稱揚行布施波羅蜜多法，歡喜贊嘆行布施波羅蜜多者。善現！是菩薩摩訶薩修行如是大布施已，或生剎帝利大族眾同分中，或生婆羅門大族眾同分中，或生長者大族眾同分中，或生居士大族眾同分中，或作小王，於小國土富貴自在，或作大王，於大國土富貴自在，或作輪王，於四洲界富貴自在。
善現！是菩薩摩訶薩生如是等諸尊貴處，以四攝事攝諸有情。何等為四？一者、布施；二者、愛語；三者、利行；四者、同事。是菩薩摩訶薩以四攝事攝有情時，先教有情安住布施，由是漸次令住凈戒、安忍、精進、靜慮、般若，復令安住四靜慮、四無量、四無色定，復令安住四念住、四正斷、四神足、五根、五力、七等覺支、八圣道支，復令安住空三摩地、無相三摩地、無愿三摩地。是菩薩摩訶薩令諸有情住如是等諸善法已，或令趣入正性離生，得預流果，得一來果，得不還果，得阿羅漢果；或令趣入正性離生，漸次證得獨覺菩提；或令趣入正性離生，漸次修學諸菩薩地，速趣無上正等菩提。復告彼言：諸善男子！當發大愿，速趣無上正等菩提，作諸有情利益安樂。諸有情類所著諸法都無自性，但由顛倒虛妄分別，謂之為有，是故汝等常當精勤，自斷顛倒，亦應教他令斷顛倒，自脫生死，亦應教他令脫生死，自獲大利，亦應教他令獲大利。
善現！諸菩薩摩訶薩常應如是修行布施波羅蜜多，由此布施波羅蜜多，從初發心乃至究竟，不墮惡趣，為欲饒益諸有情故，多生人趣，作轉輪王。所以者何？隨種勢力，獲如是果。謂彼菩薩作輪王時，見乞者來，便作是念：我為何事，流轉生死，作轉輪王，豈我不為利樂有情，住生死中，受斯勝果，不由余事？作是念已，告乞者言：隨汝所須，皆當施與，汝取物時，如取己物，勿作他想。所以者何？我為汝等得利樂故，而受此身，積集財物，故此財物是汝等有，隨汝自取，若自受用，若轉施他，莫有疑難。是菩薩摩訶薩如是憐愍諸有情時，無緣大悲速得圓滿。由此大悲速圓滿故，雖常利樂無量有情，而於有情都無所得，亦復不得所獲勝果，能如實知但由假想世俗言說，施設利樂諸有情事，又如實知所施設事，皆如谷響，雖現似有，而無真實，由此於法都無所取。善現！諸菩薩摩訶薩常應如是修行布施波羅蜜多，謂於有情都無所吝，乃至能施自身骨肉，況不能舍諸外資具。謂諸資具攝受有情，令速解脫生老病死。
時具壽善現白佛言：世尊！何等資具攝諸有情，令速解脫生老病死？
佛告善現：所謂布施波羅蜜多資具，若凈戒、安忍、精進、靜慮、般若波羅蜜多資具；若內空資具，若外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空資具；若四念住資具，若四正斷、四神足、五根、五力、七等覺支、八圣道支資具；若苦圣諦資具，若集滅道圣諦資具；若四靜慮資具，若四無量、四無色定資具；若八解脫資具，若八勝處、九次第定、十遍處資具；若陀羅尼門資具，若三摩地門資具；若空解脫門資具，若無相、無愿解脫門資具；若極喜地資具，若離垢地、發光地、焰慧地、極難勝地、現前地、遠行地、不動地、善慧地、法云地資具；若五眼資具，若六神通資具；若佛十力資具，若四無所畏、四無礙解、大慈大悲大喜大舍、十八佛不共法資具；若無忘失法資具，若住舍性資具；若一切智資具，若道相智、一切相智資具；若預流果資具，若一來、不還、阿羅漢果、獨覺菩提資具；若一切菩薩摩訶薩行資具，若諸佛無上正等菩提資具。善現！如是資具攝諸有情，令速解脫生老病死，諸菩薩摩訶薩以如是種種資具攝諸有情，令得解脫生老病死，獲大義利。
復次，善現！諸菩薩摩訶薩安住布施波羅蜜多，自行布施，勸諸有情行布施已，見諸有情毀犯凈戒，深生憐愍，而告彼言：汝等皆應受持凈戒，我當供汝所須飲食、衣服、臥具、舍宅、車乘、末尼、真珠、吠琉璃寶、頗胝迦寶、帝青、大青、金銀、璧玉、螺貝、珊瑚及余種種多價珍寶，香、花、幡蓋、病緣醫藥，乃至種種余資生具，皆相給施，令無所乏。汝等由乏諸資生具，毀犯凈戒，作諸惡業，我當隨汝所乏資具，飲食乃至病緣醫藥，及余所乏，皆當供施。汝等安住律儀戒已，漸次當能作苦邊際，或依聲聞乘而得出離，或依獨覺乘而得出離，或依無上乘而得出離。
善現！是菩薩摩訶薩安住布施波羅蜜多，自受持凈戒，亦勸他受持凈戒，無倒稱揚受持凈戒法，歡喜贊嘆受持凈戒者。如是，善現！諸菩薩摩訶薩修行布施波羅蜜多，勸諸有情安住凈戒，解脫生死，得勝利樂。
復次，善現！諸菩薩摩訶薩安住布施波羅蜜多，見諸有情更相瞋忿，深生憐愍，而告之言：汝等何緣互起憤恚？汝等若為有所匱乏，展轉相緣，起斯惡者，應從我索，我當濟汝，隨汝所須飲食、衣服、臥具、宅舍、車乘、僮仆、珍寶、花、香、病緣醫藥、伎樂、幡蓋、瓔珞、燈明，及余種種所須資具，皆當施汝，令無匱乏。汝等不應互相瞋忿，應修安忍，共起慈心。善現！是菩薩摩訶薩安住布施波羅蜜多，勸諸有情修安忍已，欲令堅固，復告之言：瞋忿因緣都無定實，皆從虛妄分別所生，以一切法本性空故。汝等何緣於無實事，妄起憤恚，互相罵辱，執刀杖等，而相加害？汝等勿緣虛妄分別，橫生瞋忿，造諸惡業，當墮地獄、傍生、鬼界及余惡處，受諸劇苦，其苦楚毒，剛強猛利，逼切身心，最極難忍。汝等勿執非實有事，妄起憤恚，作斯罪業，因此罪業，下劣人身尚難可得，況生佛世。汝等應知人身難得，佛世難值，生信復難。汝等今者，既具斯事，勿由憤恚而失好時，若失此時，則難救療，是故汝等，於諸有情，勿起忿恚，當修安忍。
善現！是菩薩摩訶薩安住布施波羅蜜多，自行安忍，亦勸他行安忍，無倒稱揚行安忍法，歡喜贊嘆行安忍者。如是，善現！諸菩薩摩訶薩安住布施波羅蜜多，勸諸有情修行安忍，諸有情類由斯展轉，漸依三乘而得解脫，謂或依聲聞乘而得解脫，或依獨覺乘而得解脫，或依大乘而得解脫。
復次，善現！諸菩薩摩訶薩安住布施波羅蜜多，見諸有情身心懈怠，深生憐愍，而告之言：汝等何緣不勤精進修諸善法，而生懈怠？彼作是言：我乏資具，故於善事不獲專修。菩薩告言：我能施汝所乏資具，汝應專修布施、凈戒、安忍等法。時諸有情得是菩薩所施資具，無所乏少，便能發起身心精進，修諸善法，速得圓滿；由諸善法得圓滿故，漸次引生諸無漏法，由無漏法，或得預流、一來、不還、阿羅漢果，或有獲得獨覺菩提，或有趣入諸菩薩地，漸得無上正等菩提。
善現！是菩薩摩訶薩安住布施波羅蜜多，自行精進，亦勸他行精進，無倒稱揚行精進法，歡喜贊嘆行精進者。如是，善現！諸菩薩摩訶薩安住布施波羅蜜多，令諸有情遠離懈怠，勤修諸善，速得解脫。
復次，善現！諸菩薩摩訶薩安住布施波羅蜜多，見諸有情散亂失念，深生憐愍，而告之言：汝等何緣不修靜慮，散亂失念，沈淪生死？彼作是言：我乏資具，故於靜慮不能修習。菩薩告言：我能施汝所乏資具，汝等從今不應復起虛妄尋伺，攀緣內外，擾亂自心。時諸有情得是菩薩所施資具，無所乏少，便能伏斷虛妄尋伺，入初靜慮，漸次復入第二、第三、第四靜慮，依諸靜慮，復能發起慈悲喜舍四種梵住，靜慮、無量為所依止，復能漸入四無色定，靜慮、無量、無色調心令柔軟已，修四念住、四正斷、四神足、五根、五力、七等覺支、八圣道支、空、無相、無愿解脫門等種種善法，隨其所應，得三乘果，謂或證得聲聞涅盤，或有證得獨覺涅盤，或證無上正等菩提。
善現！是菩薩摩訶薩安住布施波羅蜜多，自修靜慮，亦勸他修靜慮，無倒稱揚修靜慮法，歡喜贊嘆修靜慮者。如是，善現！諸菩薩摩訶薩安住布施波羅蜜多，勸諸有情遠離散亂，修諸靜慮，作大饒益。
復次，善現！諸菩薩摩訶薩安住布施波羅蜜多，見諸有情愚癡顛倒，深生憐愍，而告之言：汝等何緣不修般若，愚癡顛倒，生死輪回？彼作是言：我乏資具，於勝智慧不能修習。菩薩告言：我能施汝所乏資具，汝可受之。先修布施、凈戒、安忍、精進、靜慮，得圓滿已，應審觀察諸法實相，修行般若波羅蜜多，謂於尒時應審觀察為有少法而可得不？謂若我，若有情、命者、生者、養者、士夫、補特伽羅、意生、儒童、作者、使作者、起者、使起者、受者、使受者、知者、使知者、見者、使見者，為可得不？若色，若受想行識，為可得不？若眼處，若耳鼻舌身意處，為可得不？若色處，若聲香味觸法處，為可得不？若眼界，若耳鼻舌身意界，為可得不？若色界，若聲香味觸法界，為可得不？若眼識界，若耳鼻舌身意識界，為可得不？若眼觸，若耳鼻舌身意觸，為可得不？若眼觸為緣所生諸受，若耳鼻舌身意觸為緣所生諸受，為可得不？若地界，若水火風空識界，為可得不？若因緣，若等無間緣、所緣緣、增上緣，為可得不？若從緣所生諸法，為可得不？若無明，若行、識、名色、六處、觸、受、愛、取、有、生、老死愁嘆苦憂惱，為可得不？若欲界，若色、無色界，為可得不？若布施波羅蜜多，若凈戒、安忍、精進、靜慮、般若波羅蜜多，為可得不？若內空，若外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空，為可得不？若四念住，若四正斷、四神足、五根、五力、七等覺支、八圣道支，為可得不？若苦圣諦，若集滅道圣諦，為可得不？若四靜慮，若四無量、四無色定，為可得不？若八解脫，若八勝處、九次第定、十遍處，為可得不？若陀羅尼門，若三摩地門，為可得不？若空解脫門，若無相、無愿解脫門，為可得不？若極喜地，若離垢地、發光地、焰慧地、極難勝地、現前地、遠行地、不動地、善慧地、法云地，為可得不？若五眼，若六神通，為可得不？若佛十力，若四無所畏、四無礙解、大慈大悲大喜大舍、十八佛不共法，為可得不？若無忘失法，若住舍性，為可得不？若一切智，若道相智、一切相智，為可得不？若預流果，若一來、不還、阿羅漢果、獨覺菩提，為可得不？若一切菩薩摩訶薩行，若諸佛無上正等菩提，為可得不？
彼諸有情既得資具，無所乏少，依菩薩語，先修布施、凈戒、安忍、精進、靜慮，得圓滿已，復審觀察諸法實相，修行般若波羅蜜多。審觀察時，如先所說，諸法實性皆不可得；不可得故，無所執著；不執著故，不見少法有生有滅，有染有凈。彼於諸法無所得時，於一切處不起分別，謂不分別此是地獄，此是傍生，此是鬼界，此是阿素洛，此是人，此是天；此是持戒，此是犯戒；此是異生，此是圣者；此是預流，此是一來，此是不還，此是阿羅漢，此是獨覺，此是菩薩，此是如來；此是有為法，此是無為法。彼由如是無分別故，隨其所應，漸次證得三乘涅盤，謂聲聞乘、或獨覺乘、或無上乘。
善現！是菩薩摩訶薩安住布施波羅蜜多，自修般若，亦勸他修般若，無倒稱揚修般若法，歡喜贊嘆修般若者。如是，善現！諸菩薩摩訶薩安住布施波羅蜜多，勸諸有情修行般若，令獲殊勝利益安樂。
復次，善現！諸菩薩摩訶薩安住布施波羅蜜多，自行布施、凈戒、安忍、精進、靜慮、般若波羅蜜多，亦勸他行布施、凈戒、安忍、精進、靜慮、般若波羅蜜多已，復見有情輪回諸趣，受無量苦未得解脫，欲令彼脫生死苦故，先以種種資具饒益，後以出世諸無漏法，方便善巧而攝受之。彼諸有情既得資具，無所乏少，身心勇決，能住內空、外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空，亦能修四念住、四正斷、四神足、五根、五力、七等覺支、八圣道支，亦能住苦圣諦、集滅道圣諦，亦能修四靜慮、四無量、四無色定，亦能修八解脫、八勝處、九次第定、十遍處，亦能修陀羅尼門、三摩地門，亦能修空解脫門、無相、無愿解脫門，亦能修極喜地、離垢地、發光地、焰慧地、極難勝地、現前地、遠行地、不動地、善慧地、法云地，亦能修五眼、六神通，亦能修佛十力、四無所畏、四無礙解、大慈大悲大喜大舍、十八佛不共法，亦能修無忘失法、住舍性，亦能修一切智、道相智、一切相智。彼諸有情，由無漏法所攝受故，解脫生死。
善現！是菩薩摩訶薩安住布施波羅蜜多，自行種種勝無漏法，亦勸他行種種勝無漏法，無倒稱揚行種種勝無漏法，歡喜贊嘆行種種勝無漏法者。如是，善現！諸菩薩摩訶薩安住布施波羅蜜多，以無漏法攝受有情，令脫生死，獲勝利樂。