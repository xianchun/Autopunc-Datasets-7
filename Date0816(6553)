伏以肇置仁祠，水延睿筭，歸誠善導，開迹勝緣。文公長老，獨受正傳，歷排戲論，求心之所祈向，發趣之所歸宗。俯惟慈哀，晚狥勤企。謹疏。元豐八年三月日。
伏以施綠野之林園，蔚然華構；立青蓮之場地，寵以嘉名。申祝壽祺，推明美報，必資達識，為覺迷情。文公長老，夙悟真乘，久臨清眾，若心數法，非外假於虛名；由聞思修，可內觀於實相。舉揚密義，和會勝緣。謹疏。元豐八年三月日。
水流於地，發為草木，咸酸甘苦皆水也；火傳於薪，化為飲食，飯餅羹胾皆火也；心藏於人，見於百骸，視聽言動皆心也。古之達人，推而通之，大而天地山河，細而秋毫微塵。此心無所不在，無所不見，是以小中見大，大中見小，一為千萬，千萬為一，皆心爾法然，而非有所造也。故其指心法以示人也，有以光明相好化人，有以飲食臥具衣服，有以園林臺觀虛空，有以寂默無說無示，蓋事無非法者。然有聞思修法門，眾生由之以入，如大衢路既徑且易。
自達磨西來，諸祖相承，皆因言以曉人，心地既明，出語皆法。譬如古木生氣，調達華葉無數，顛倒向背，穠纖長短，無一不可。譬如大海，濕性融溢，隨風舒卷，波濤流轉，充遍洲浦，無一不到，觀者眩耀，莫測其故。然至於循流返源，識其終始，可以拊手而笑。
有禪師文公，幼治儒業，弱冠出家求道，得法於黃龍南公，說法於高安諸山，晚居洞山，實繼悟本，辯博無礙，徒眾自遠而至。元豐三年，轍以罪來南，一見如舊相識，既而其徒以語錄相示，讀之縱橫放肆，為之茫然自失。蓋余雖不能詰，然知其為證正法眼藏，得游戲三昧者也。故題其篇首。
真凈文老，以華嚴海藏無量珍奇，放大光明照四天下。高安鬧處，妙應化城，赫日現時，最初一句。新豐古洞，悟本家風，路逕依然七凹八凸。開山建業，宰輔檀那，再拊清音，天然氣格。斬蛇機峻，祖令重行，鶻眼龍睛，亦遭摴駮。石門壁立，宴坐寶山，云隱西堂，潭澄秋月。緒余珠霧，流落人間，衲子允平，貫穿收拾，揭為標鑒，掛向叢林。自性天真，此味元無差別；百千三昧，諸方各任招提。崇寧改元季春望日靖安日舒軒序。