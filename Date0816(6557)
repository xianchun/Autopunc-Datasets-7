禪師出於鄔氏，諱祖心，南雄始興人也。少為書生有聲，年十九而目盲，父母許以出家，輒復見物，乃往依龍山寺沙門惠全。
明年試經業，而公獨獻詩，得奏名剃發。繼住受業院，不奉戒律，且逢橫逆，於是棄之入叢林。謁云峰悅禪師，留止三年，難其孤硬，告悅將去。悅曰：必往依黃檗南公。公至黃檗四年，知有而機不發。又辭而上云峰，會悅謝世，因就止石霜，無所參決。
試閱傳燈，至僧問多福禪師曰：如何是多福一叢竹？福曰：一莖兩莖斜。僧曰：不會。福曰：三莖四莖曲。此時頓覺親見二師，徑歸黃檗，方展坐具，南公曰：子入吾室矣。
公亦踴躍自喜，即應曰：大事本來如是，和尚何用教人看話下語，百計搜尋？
南公曰：若不令汝如此究尋到無用心處，自見自肯，吾即埋沒汝也。
公從容游泳，陸沈眾中，時時往決云門語句。南公曰：知是般事便休，汝用許多工夫作麼？
公曰：不然，但有纖疑在，不到無學，安能七縱八橫，天回地轉哉？南公肯之。
已而往翠巖真禪師，真與語，大奇之，依止二年而真歿，乃還黃檗。南公使分座，令接納後來。南公遷住黃龍，公往謁泐潭月禪師，月以經論精義入神聞諸方，同列笑之以謂：政不自歇去耳，乃下喬木，入幽谷乎？
公曰：彼以有得之得，護前遮後；我以無學之學，朝宗百川。
中以小疾，醫寓漳江，轉運判官夏倚公立雅意禪學，見楊杰次公而嘆曰：吾至江西，恨未識南公。
次公曰：有心上座在漳江，公能自屈，不待見南也。
公立見公劇談，神思傾豁，至論肇論會萬物為自己者，及情與無情共一體，時有狗臥香卓下，公以壓尺擊狗，又擊香卓曰：狗有情即去，香卓無情自住。情與無情如何得成一體？公立不能對。
公曰：才入思惟，便成剩法，何曾會萬物為自己哉？
又嘗與僧論維摩，曰：三萬二千師子寶座入毘耶小室，何故不礙？為是維摩所現神力耶？為別假異術耶？夫難信之法，故現此瑞。有能信者，始知本來自有之物，何故復令更信？
曰：若無信，入小必妨大。雖然，既有信，法從何而起耶？又作偈曰：
樓閣門前才歛念，不須彈指早開扄。
善財一去無消息，門外春來草自青。
其指法親切方便妙密多類此。
南公入滅，公繼住持十有二年，然性真率，不樂從事於務。五求解去，乃得謝事閑居，而學者益親。謝景溫師直守潭州，虛大溈以致公，三辭不往。又囑江西轉運判官彭汝礪器資，請所以不赴長沙之意。公曰：愿見謝公，不愿領大溈也。馬祖、百丈已前無住持事，道人相尋于空閑寂寞之濱而已。其後雖有住持，王臣尊禮為天人師。今則不然，掛名官府，如有戶藉日之易識，其略曰：三乘十二分教還同說食示人，食味既因他說，其食要在自己親嘗。既自親嘗，便能了知其味是甘是辛，是咸是淡。達磨西來，直指人心，見性成佛，亦復如是。真性既因文字而顯，要在自己親見，若能親見，便能了知目前是真是妄，是生是死。既能了知真妄、生死，返觀一切語言文字，皆是表顯之說，都無實義。如今不了，病在甚處？病在見聞覺知，為不如實知真際所詣，認此見聞覺知為自所見。殊不知此見聞覺知皆因前塵而有分別，若無前塵境界，即此見聞覺知還同龜毛兔角，并無所歸。師直聞所未聞。
又答韓侍郎宗古問曰：承諭昔時開悟，曠然無疑，但無始已來習氣，未能頓盡。然心外無剩法者，不知煩惱習氣是何物而欲盡之。若起此心，翻成認賊為子也。從上以來，但有言說，乃至隨病設藥，縱有煩惱習氣，但以如來知見治之，皆是善權方便，誘引之說。若是定有習氣可治，卻是心外有法，而可盡之。譬如靈龜曳尾于涂，拂迹迹生，可謂將心用心，轉見病深，茍能明心，心外無法，法外無心，心法既無，更欲教誰頓盡耶？
公以生長極南，少以宏法棲息山林。方太平時代，欲觀光京師以餞余年，乃至京師。駙馬都尉王詵晉卿盡禮迎之，庵于國門之外。久之南還，再游廬山，彭器資之守九江，公見之，器資從容問公：人臨命終時，有旨決乎？
公曰：有。
之曰：愿聞其說。
公曰：待器資死即說。
器資起增敬曰：此事須是和尚始得。蓋於四方公卿，合則千里應之，不合則數舍亦不往。有偈曰：
不住唐朝寺，閑為宋地僧。
生涯三事衲，故舊一枝藤。
乞食隨緣去，逢山任意登。
相逢莫相笑，不是嶺南能。
可以想見公人物。黃龍南公道貌德威，極難親附，雖老于叢林者，見之汗下。公之造前，意甚閑暇，終日語笑，師資相忘，四十年間，士大夫聞其風而開發者，眾矣！惟其善巧無方，普慈不間，人未之見。或慢謗，承顏接辭，無不服膺。
公既臘高，益移庵深入，棧絕學者。又二十余年，以元符三年十一月十六日中夜而歿，閱世七十有六，坐五十有五夏。賜號寶覺。葬於南公塔之東，號雙塔。有得法上首惟清，自有傳。
贊曰：公於南公圓寂之日作偈曰：昔人去時是今日，今日依前人不來。今既不來昔不往，白云流水空裴回。誰云秤尺平？直中還有曲；誰云物理齊？種麻還得粟。可憐馳逐天下人，六六元來三十六。追玩南公曰隨汝顛倒所欲，南斗七，北斗八之語，此老為克家之子。嗚呼！隕此偉人，世間眼滅，惟此未嘗不心折。讀其陳迹，尚若雨霽之夕，望東南之月，皎然萬星之中，忘其身在唾霧間也。
真凈和尚，出於陜府閿鄉鄭氏。鄭族世多名卿，師生而杰異，幼孤，事後母至孝。失愛于母，數困辱之，父老悲之，使游學四方。至復州北塔，聞耆宿廣公說法，感泣裂縫掖而師事之，故北塔以克文名之。
年二十五，試所習，剃發受具足戒。學經論，無不臻妙，奪京洛講席，自為主客而發奧義者數矣。經行龍門殿廡間，見塑比丘像，冥目如在定，師幡然自失，謂其伴曰：我所負者，如吳道子畫人物，雖盡妙，然非活者。於是棄去，曰：吾將南游觀道焉。所至，辯論傾其坐，人指目以為飽參。
治平二年夏，坐於大溈，夜聞僧誦云門語曰：佛法如水中月，是否？曰：清波無透路。豁然大悟。
時南禪師在積翠，師造焉，南公問：從什麼處來？
對曰：溈山。
南曰：恰值老僧不在。
進曰：未審向什麼處去？
南曰：天臺普請，南岳云游。
曰：若然者，學人亦得自在去也。
南公曰：腳下鞵是何處得來？
曰：廬山七百錢唱得。
南公曰：何曾自在？
師指曰：何曾不自在耶？南公駭異之。于時，洪英首座機鋒不可觸，與師齊名。英，邵武人。眾中號英邵武、文關西。
久之辭去，寓止翠巖順禪師。順曰：子種性邁往，而契悟廣大，臨濟欲仆，子力能支之，厚自愛。
南公住黃龍，師復往焉。南公曰：適令侍者卷簾，問渠：卷起簾時如何？曰：照見天下。放下簾時如何？曰：水泄不通。不卷不放時如何？侍者無語。汝作麼生？
師曰：和尚替侍者下涅盤堂始得。
南公厲曰：關西人果無頭腦。乃顧旁僧。
師指之曰：只這僧也未夢見。南公大笑。自是門下號偉異博大者，見之讋縮。南公入滅，南游衡岳，還，首眾僧於仰山。
熙寧五年，至高安，太守錢公弋先候之，師復謁。有獒逸出屏間，師方趨逆之，少避乃進。錢公嘲曰：禪者固能教誨蛇虎，乃畏狗乎？
師曰：易伏隈巖虎，難降護宅龍。
錢公嘆曰：人不可虛有名！
住洞山、圣壽兩剎，十有二年。謝事東游三吳，至金陵，時舒王食官使祿居定林，聞師至，倒屣出迎。王問：諸經皆首標時處，圓覺經獨不然，何也？
師曰：頓乘所演，直示眾生，日用現前，不屬今古。只今老僧與相公同入大光明藏，游戲三昧，互為賓主，非干時處。
又問：經曰：一切眾生皆證圓覺。而圭峰以證為具，謂譯者之訛，如何？
對曰：圓覺如可改，維摩亦可改也。維摩豈不曰：亦不滅受而取證。夫不滅受蘊而取證者，與皆證圓覺之意同。蓋眾生現行無明，即是如來根本大智，圭峰之言非是。舒王大悅，稱賞者累日，施其第為寺，以延師為開山第一祖。舒王以師道行聞神考，詔賜號真凈。
未幾，厭煩闠，還高安，庵於九峰之下，名曰投老，學者自遠而至。六年而移住歸宗。又二年，張丞相時由左司謫金陵酒官，起帥南昌，過廬山，見師康強，盡禮力致之以居泐潭，俄退居云庵。
以崇寧元年十月旦日示疾，十五日疾愈，料理平生玩好道具，件件疏之，散諸門弟子。十六日中夜，沐浴更衣跏趺。眾請說法，師笑曰：今年七十八，四大相離別，火風既分散，臨行休更說。遺誡皆宗門大事，不及其私，言卒而寂。又七日闍維，五色成焰，白光上騰，煙所及皆成舍利，道俗千余人皆得之。分建塔於泐潭寶蓮峰之下、洞山留云洞之北。
贊曰：云庵以天縱之姿，不由師訓，自然得道，特定宗旨於黃龍而已。其沮壞義學，剖發幽翳，以樂說之辨，洗光佛日，使舒王敬誠心服，至獻名于天子，施第為寶坊，道顯著矣。然猶掉頭不顧，甘自放於萬壑千巖之間，究觀施設，其心不肯，後灊山曹谿，蓋一代宗師之典型，後來衲子模楷也。