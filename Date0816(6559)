闻如是：
一时，佛在舍卫国。大子名祇，有园田八十顷，去城不远。其地平正，多众果树，处处皆有流泉浴池。其池清净，无有蚑、蜂、蚊、虻、蝇、蚤。居士须达身奉事佛，受持五戒：不杀、不盗、不淫、不欺、不饮酒。见谛沟港，常好布施，赈救贫穷，人呼为给孤独氏。须达欲为佛起精舍，周遍行地，唯祇园好，因从请买。太子祇言：能以黄金布地，令间无空者，便持相与。须达曰：诺！听随买数。祇曰：我戏言耳。讼之纷纷，国老谏曰：已许价决，不宜复悔。遂听与之。
须达默念：何藏金足？祇谓其悔：嫌贵自止。曰：不贵也。自念当出何藏金耳。即时使人、象负金出，随集布地，须臾满四十顷。祇感念：佛必有大道，故使斯人轻宝乃尔。教齐是止，勿复出金，园地属卿，我自欲以树木献佛。因相可这，便立精舍。已，各上佛。佛与千二百五十沙门俱止其中，是故名祇树给孤独园也。
其王名卑先匿，举宫中及人民，皆共事佛，奉诸沙门衣食床卧、疾药所宜。世无佛时，诸道皆兴，譬如昏夜，炬烛为明；天下有佛，众邪皆歇，喻若日出，火无复光。国中本共事五百异道人，异道众邪是时皆废。诸异道人乃共嫉妒，谋欲毁佛，以望敬事。其女弟子名酸陀利，曰：师莫愁也。我能令人不复敬佛，事师如故。便从今始，欲日日庄严，往来佛边、诸沙门所。至一月后，可默杀我，埋祇树间，佯行求索。众人当言：数见此女往来精舍。即诣王告，乞吏搜索，啼哭出尸。道其淫乱，无戒行意。国人闻是，必当舍佛，来事诸师。诸师曰：善。
女如其言，往来一月。师使四人，共杀埋之。分布求已，诣阙告言：生亡一女，众人悉见日日往来诸沙门所，乞吏搜求。王即敕外部吏与行。诸师乃佯徘徊再三过，出尸舆载，遍行啼哭曰：沙门之法，戒当清净，反淫人妇。恐事发觉，杀而藏之，有何道哉！国人闻此，多有信者，惟得道之人知谄伪耳。
佛于是乃敕诸沙门：且勿入城。七日之后，事情当露。至八日旦，佛使阿难巷至说曰：妄语谗人，天令口臭，诈诬清白，死入地狱，痴虐自怨，长夜受苦。国人闻是语，皆相谓曰：沙门必清净，故佛说此语耳。王使人微密伺之，见异道家窃相劳贺，共赐四人。异道人法，知经多者得分多。一人顽闇，得分独少，怒曰：当反汝事。自共杀人，而诈诬佛，反与我少。伺人得之，牵将上闻。到以实对，即收谋者。
王与群臣俱出诣佛；给孤独氏、诸清信士，及国人民无数，皆行诣佛。到已，作礼毕，各一面坐。王叉手白佛言：间闻此谤，莫不罔然。唯佛至真，清净无量。不识其故，何缘有此？佛告王曰：诽谤之生，皆由贪嫉，而此久有，非这今也。王曰：愿欲闻之。
佛言：我宿命无数世时，我为菩萨道，常行慈心，欲度脱万姓。时有蒱邻奈国，广博严好，人民炽盛。中有梵志，姓瞿昙氏，才明高远，国中第一。有三子，其小子者，端正无比。父甚奇之，为设大会，请诸道人、中外亲戚，抱儿示之。众师相曰：是儿好道，有圣人相，必为国师。因名为孛。孛幼好学，才艺过人，悉通众经及天下道术九十六种。死生所趣、山崩地动、灾异祸福、医方镇厌无所不知；能却淫心，消伏蛊道；武略备有，而性慈仁。
瞿昙没后，二兄嫉之，数求分异，曰：孛幼好学，事师消费，与分当少。母怜念之，数晓二子，二子不止。孛见兄意盛，自念：人生皆为贪苦。我若不去者，兄终不息。因自报母，求行学道，母便听之。
孛即去，近明师，作沙门。于山中自得四意止：一、慈众生，如母爱子；二、悲世间，欲令解脱；三、解道意，心常欢喜；四、为能护，一切不犯。复得四意，诸佛所誉：一、制贪淫；二、除恚怒；三、去痴念；四、得乐不喜，逢苦不忧。又绝五欲：目不贪色；耳不贪声；鼻不贪香；舌不贪味；身不贪细滑。能以智慧方便之道，顺化天下，使行十善，孝顺父母，敬事师长；诸疑惑者，令信道德，知死有生，作善获福，为恶受殃，行道得道；见忧厄者，为解免之；疾病者，为施医药。服孛教者，死皆生天。其有郡国水旱灾异，孛至即平，毒害悉除。
时有大国，安乐饶人。王名蓝达，所任四臣，专行邪谄，淫盗奸欺，侵夺无厌。民被其毒，王不觉知。孛愍伤之，往到城外，从道人沙陀，寄止七日，乃入城欲乞食。王于观上，见孛年少，仪容端政，行步有异，心甚爱敬，即出问讯。王曰：愿道人留意。我有精舍，近在城外，可于中止，当给所须。孛曰：诺！王喜曰：意欲相屈，明日已去，日日于宫食。孛曰：善！王还向夫人说：孛非恒人，汝明日当见之。夫人心喜。床下有犬，犬名宾祇，闻之亦喜。
明旦，孛来入宫，王与夫人，迎为作礼，与施金床、毹、㲩。孛欲就坐，犬前舐足。王自起行澡水，敬意奉食。已而俱出，到外精舍。孛为王说治国政法，王大喜欢，因请孛留，令与四臣共治国事。四臣愚怯，不习战阵，自知贪浊，常恐王闻。一臣曰：人死神灭，不复更生。一臣曰：贫富苦乐，皆天所为。一臣曰：作善无福，为恶无殃。一臣自恃知占星宿。然皆佞谄，不为忠政。
孛性聪明，高才勇健，仁义恭敬，信顺寡言，言常含笑，不伤人意，清净无欲，节色少事。其政不烦，豫知灾异，能役使鬼神，却起死人。爱民如子，教之以道不得讻、游猎畋渔、弹射鸟兽、杀盗淫欺、谗骂佞嫉、诤怒妖疑皆化使善。其为政后，国界安宁，风雨时节，五谷丰熟；众官承法，不复扰民；孛体无为，独贵奉佛；沙门四道，朝暮诵习。及其姊子亦贤有志，常师仰孛。国好学者，多依附之。王无复忧，一以委孛。
四臣畏忌，不得纵撗，兴嫉妒意，谋欲治孛；共合财宝，人一亿数，伺王出时，以上夫人，而自陈曰：臣等至意奉家所有，及身、妻、子当为奴婢。欲白一事，愿蒙听省。夫人贪得，受其好宝，答谢四臣曰：便说之。四臣对曰：王所奉孛，被服粗陋，似乞人耳。见住过重，不念国恩，日导夫人恶，教王远房室。窃念夫人，宜及少壮，当有立子，念若失时，则绝国嗣。愿熟思惟！不除孛者，恐后有悔。夫人恚曰：王信此人，不知其恶。各且还归。今自忧之，比令明日使不见孛也。
夫人遣四臣出，即以栀子黄面，乱头却卧。须臾王还，内妓白王：夫人不乐。王素重之，入问再三，夫人不应。王即怒曰：何人有罪，应诛戮者！汝欲使我罪谁那尔？夫人垂泣曰：王会，不用我言耳。王曰：便说，不违汝也。夫人即白：王旦这出，孛来谓我：今王老耄，不能听政。国中吏民皆伏从我，可以图之，共此乐也。今反为此乞人所谋，故我愁耳。王闻是语，譬若人噎，既不能咽，亦不得吐，不用恐悔，用之恐乱，念：孛助我已十二年，常以忠政，忧国除患，远近赖之。此国之宝，不可治也。王曰：今治孛者，后必大乱。为万民故，且共忍之。夫人便自掷床下，举声哭曰：不治孛者，我当自刺，自投楼下，不能见也。王复晓曰：汝亦知法。此非小事，起共议之。夫人还坐。王曰：道人之法，不可以刀杖加之，当以渐遣，稍减其养。明日来者，勿复作礼，擎卷而已；与施木床于殿下坐；炊恶厮米，盛以瓦器。如是惭愧极，自当去。王说此时，宾祇不悦。
夫人明旦，即以王教，具敕内厨。孛来入宫，宾祇于床下嘊喍吠之。孛见狗吠、夫人擎卷及所施设，即知有谋，自念：我欲无害于人，人反害我。如是，当避入深山耳。小怨成大，不可轻也。彼以阴谋，我宜慎之。凡人身羸，行正为强。今我自有食钵、水瓶、革蓰、伞盖、漉水之囊，斯足用矣。孛食已，摄物欲去。王惊起曰：是何疾也！顾谓夫人：乃使我失圣人之意。即前牵孛，问：欲何之？孛答曰：为王治国十二年矣，未曾见宾祇嘊喍如今也。是必有谋，故欲去耳。王曰：实有。今见孛意，觉微甚明。愿自敕厉，当诛恶人！不须去也。
孛曰：王前意厚，而今已薄，及我无过，宜以时去。夫盛有衰，合会有离，善恶无常，祸福自追。结友不固，不可与亲，亲而不节，久必泄渎。如取泉水，掘深则浊，近贤成智，习愚益惑。数见生慢，疏则成怨。善友接者，往来以时，亲如有敬，久而益厚。不善友者，假求不副，巧言利辞，苟合无信。接我以礼，当以敬报；待我以慢，当即远避。有相亲爱，回相憎者，爱时可附，憎不可近。敬以亲善，戒以远恶，善恶无别，非安之道。人无过失，不可妄侵；恶人事已，不可纳前；人欲疏已，不可强亲；恩爱已离，不可追思。鸟宿枝折，知更求栖，去就有宜，何必守常？朽枝不可攀，乱意不可犯。人欲相恶，相见不欢，唱而不和，可知为薄；人欲相善，缓急相赴，言以忠告，可知为厚。善者不亲，恶者不疏，先敬后慢，贤愚不别，不去何须？夫人初拜，今但擎卷。若我不去，将见骂逐。初施金座，今设木床；初盛宝器，今用瓦瓯；初饭粳粮，今恶厮米。我不去者，且饭委地。知识相遇，主人视之，一宿如金，再宿如银，三宿如铜。证现如此，不去何待？
王曰：国丰民宁，孛之力也。今弃去者，后将荒坏。孛曰：天下有四自坏：树繁花果，还折其枝；虺蛇含毒，反贼其躯；辅相不贤，害及国家；人为不善，死入地狱。是为四自坏。经曰：恶从心生，反以自贼，如铁生垢，消毁其形。
王曰：国无良辅，实须恃孛。若欲相委，是必危殆。孛曰：凡人有四自危：保任他家，为人证佐，媒嫁人妻，听用邪言。是为四自危。经曰：愚人作行，为身招患，快心放意，后致重殃。
王曰：我师友孛，常在不轻，当原不及，莫相捐去。孛曰：友有四品，不可不知：有友如花，有友如称，有友如山，有友如地。何谓如花？好时插头，萎时捐之；见富贵附，贫贱则弃，是花友也。何谓如称？物重头低，物轻则仰；有与则敬，无与则慢，是称友也。何谓如山？譬如金山，鸟兽集之，毛羽蒙光；贵能荣人，富乐同欢，是山友也。何谓如地？百谷财宝，一切仰之，施给养护，恩厚不薄，是地友也。
王曰：今我自知，志思浅薄，听用邪言，使孛去也。孛曰：明者有四不用：邪伪之友，佞谄之臣，妖㜸之妻，不孝之子。是为四不用。经曰：邪友坏人，佞臣乱朝，㜸妇破家，恶子危亲。
王曰：相与爱厚，宜念旧好，不可孤弃也。孛曰：有十事知爱厚：远别不忘，相见喜欢，美味相呼，过言忍之，闻善加欢，见恶忠谏，难为能为，不相传私，急事为解，贫贱不弃。是为十爱厚。经曰：化恶从善，切磋以法，忠正诲励，义合友道。
王曰：四臣之恶，乃使孛恚，不复喜我。孛曰：有八事知不相喜：相见色变，眄睐邪视，与语不应，说是言非，闻衰快之，闻盛不喜，毁人之善，成人之恶。是为八事。经曰：平斗杀人，尚有可原；怀毒阴谋，是意难亲。
王曰：是我顽弊，不别明闇，恶人所误，遂失圣意。孛曰：有十事知人为明：别贤愚，识贵贱，知贫富，适难易，明废立，审所任，入国知俗，穷知所归，博闻多识，达于宿命。是为十事。经曰：缓急别友，战斗见勇，论议知明，谷贵识仁。
王曰：自我得孛，中外怗安。今日相舍，永无所恃。孛曰：有八事可以怗安：得父财，有善业，所学成，友贤善，妇贞良，子孝慈，奴婢顺，能远恶。是为八事。经曰：生而有财，得友贤快，诸恶无犯，有福祐快。
王曰：圣人之言，诚无不快。孛曰：有八事快：与贤从事，得咨圣人，性体仁和，事业日新，忿能自禁，虑能防患，道法相亲，友不相欺。是为八事。经曰：有佛兴快，演经道快，众聚和快，和则常安。
王曰：孛常易谏，今何难留？孛曰：有十不谏：悭贪，好色，朦笼，急暴，抵突，疲极，憍恣，喜斗，专愚，小人。是为十。经曰：法语专愚，如与聋谈，难化之人，不可谏晓。
王曰：如我憍恣，不能远色。孛得无为，不复与我语乎？孛曰：人不与语有十事：慠慢，鲁钝，忧怖，喜预，羞惭，吃，仇恨，冻饿，事务，禅思。是为十事。经曰：能行说之可，不能勿空语，虚伪无诚信，明哲所不顾。
王曰：恶妇美姿，巧于辞令。如有外妷，卒何用知？孛曰：有十事可卒知：头乱髻倾，色变流汗，高声言笑，视瞻不端，受彼宝饰，看垣墙，坐不安所，数至邻里，好出野游，喜通淫女。是为十事。经曰：妇女难信，利口惑人，是以高士，远而不亲。
王曰：人情所近，亲信妇人，不知其恶。孛曰：人有十事，不可亲信：主君所厚，妇人所亲，怙身强健，恃有财产，大水渍处，故屋危墙，蛟龙所居，辜较县官，宿恶之人，毒害之虫。是为十。经曰：谓酒不醉，谓醉不乱，君厚妇爱，皆难保信。
王曰：如孛所语，爱习生恶，是可嫉也。孛曰：可嫉有五：粗口伤人，谗贼喜斗，焦哓不媚，嫉妒咒诅，两舌面欺。是为五。经曰：施劳于人，而欲蒙祐，殃及其躯，自遘广怨。
王曰：何所施行，人所爱敬？孛曰：爱敬有五：柔和能忍，谨而有信，敏而少口，言行相副，交久益厚。是为五。经曰：知爱身者，慎护所守，志尚高远，学正不昧。
王曰：何者为人所慢？孛曰：见慢有五：鬓长而慢，衣服不净，空无志思，淫态无礼，调戏不节。是为五。经曰：摄意从正，如马调御，无憍慢习，天人所敬。
王曰：愿孛留意，共还精舍！孛曰：有十不延于堂：恶师，邪友，蔑圣，反论，淫妷，嗜酒，急弊长者，无反复子，妇女不节，婢妾庄饰。是为十。经曰：远避恶人，淫荒勿友，从事贤者，以成明德。
王曰：孛在我乐，四方无事。今日去者，国中必嗟。孛曰：有八事可以安乐：顺事师长，率民以孝，谦虚下下，仁和其性，救危赴急，恕己爱人，薄赋节用，赦恨念旧。是为八事。经曰：修诸德本，虑而后行，唯济人命，终身安乐。
王曰：吾常念孛，岂有忘时？孛曰：智者有十二念：鸡鸣念悔过作福，早起念拜亲礼尊，临事念当备豫，所止念避危害，言语念当至诚，见过念以忠告，贫者念哀给护，有财念行布施，饮食念以时节，食人念以平均，御众念用恩赐，军具念时缮治。是为十二。经曰：修治所务，虑其备豫，事业日新，终不失时。
王曰：安得大贤，使留孛乎？孛曰：大贤有十：行学闻高远，不犯经戒，敬佛三宝，受善不忘，制欲怒痴，习四等心，好行恩德，不扰众生，能化不义，善恶不乱。是为十行。经曰：明人难值，而不比有，其所生处，族亲蒙庆。
王曰：我过重矣！畜养恶人，使孛恚去。孛曰：大恶有十五：好杀，劫盗，淫妷，诈欺，谄谀，虚饰，佞谗，诬善，贪浊，放恣，酗，妒贤，毁道，害圣，不计殃罪。是为十五。经曰：奸虐饕餮，怨谮良人，行已不正，死堕恶道。
王曰：晓孛不止，使我惭愧。孛曰：有十可愧：君不晓政，臣子无礼，受恩不报，过不能改，两夫一妻，未嫁怀妊，习不成就，如人杖兵不能战斗，悭人观布施，奴婢不能使。是为十。经曰：世傥有人，能知惭愧，是易诱进，如策良马。
王曰：吾始念曰：知有道者，为难屈也。孛曰：有十二难：任使专愚难，怯弱御勇难，仇恨共会难，寡闻论议难，贫穷负债难，军无师将难，事君终身难，学道不信难，恶望生天难，生值佛时难，得闻佛法难，受行成就难，是为十二。经曰：人命难得，值佛时难，法难得闻，闻能行难。
王曰：今与孛谈，益我有智。孛曰：略说其要，人所当知有四十五事：修其室宅；和其家内；亲于九族；信于朋友；学从明师；事必成好；才高智远；宜守以善；富贵行恩；治产宜慎；有财当广方业；子幼勿付财；相善与交；苟合莫信；财在县官，当早忧出；卖买交易，以诚勿欺；凡所投止，必先行视；所往当知贵贱；入国当亲善人；客宜依豪；无与强诤；故富可求复；素贫勿大望；宝物莫示人；匿事莫语妇；为君当敬贤；厚勇取忠信；清者可治国；趣事能立功；教化之纪，孝顺为本；师徒之义，贵和以敬；欲多弟子，当务义诲；为医当有效验，术浅不宜施用；病瘦当随医教；饮食取节；便身知识；美食当共；博戏莫财命抵；所施、假贷，当手自付；证佐从正，勿枉无过；谏怒以顺，避恶以忍；人无贵贱，性和为好；道以守戒，清净为上；天下大道，无过泥洹。泥洹道者，无生老病死、饥渴寒热，不畏水火、怨家、盗贼，亦无恩爱、贪欲、众恶，忧患悉灭，故曰灭度。王当自爱，我今欲退。
王曰：孛欲去者，宁复有异诫乎？孛曰：譬如大水所荡突处，虽百岁后，不当于中立城郭也。其水必复，顺故而来。宿恶之人，虽欲行善，故不当信。本心未灭，或复为非，不可不戒。人所欲为，譬如穿池，凿之不止，必得泉水。事皆有渐，智者见微，能济其命。如人健泅，截流度也。
王曰：前后所说，我皆贯心。举国士女，靡不欢喜。旧恶低伏，无敢言者。愿闻其言。傥遭异人，何知其明？孛曰：明者问对，种种别异，言无不善，师法本正，以此知之。明人之性，仁柔谨懿，温雅智博。众善所仰，无有疑也。观其言行，心口相应；省其坐起，动静不妄；察其出处，被服施为，可足知之。与明智谈，宜得其意，得其意难，如把刃持毒，不可不慎也。
王曰：欲事明者，不失其意，为之奈何？孛曰：敬而勿轻，闻受必行。明者识真，体道无为。知来、今、往古，一归空无。人物如化，少壮有老，强健则衰，生者必死，富贵无常。是故，安当念危，盛存无常。善者加爱，不善黜远。虽有仇恨，不为施恶。柔而难犯，弱而难胜。明人如是，不可慢也。
王曰：尽心爱敬，以事明智，宁有福乎？孛曰：智者法圣，以行其仁，乐开愚朦，成人之智。治国则以惠施为善，修道则以导人为正。国家急难则能分解，进退知时无所怨尤。恩广施大不望其报，事之得福终身无患。王其勿疑，治政之法不可失道，劝民学善，益国最厚。
王曰：谁能留孛？我心愁惨，忽忽如狂！垂泣向孛，忏悔解过。孛曰：如人不能泅，不当入深水。欲报仇者，不当豫娆。亲厚中诤，后更相谢，虽知和解善，不如本无诤也。善不能赏，反听谗言。我如飞鸟，止无常处。道贵清虚，不宜人间。如野火行，傍树为焦；激水破船，毒虫害人。与智从事，不当扰也。草木殊性，鸟兽类分；白鹤自白，鸬鹚自黑。我与彼异，无欲于世。如田家翁生习山薮，与之好衣，为无益也。天下有树，其名反戾，主自种之，不得食实；他人窃取，果则为出。今王如是，善安国者，而见驱逐；佞伪败政，反留食禄。宾客久留，主人厌之。我宜退矣。
王曰：人命至重，愿垂忆念！今欲自力，事孛胜前。孛曰：王虽言之，犹不得施。夫人意恶，我不宜留。天下家家皆有炊食，沙门所以持钵乞者，自乐除贪，全戒无为，远罪咎也。
王曰：今孛既去，莫便断绝，愿时一来，使我不恨。孛曰：如俱健者，犹复相见。且欲入山，以修其志。夫近而相念恶，不如远而相念善。智者以譬喻自解，请说一事：譬如有人以蜜涂刀，狗得舐之，以伤其舌，坐贪小甜，不知疮痛。四臣如是，但美其口，心如利刀，王甚戒之。自今以后若有惊恐，常念孛者，众畏必除。
孛复言曰：鸱枭乐冢，群鼠粪居；百鸟栖树，鹤处污池。物各有性，志欲不同。我好无为，如王乐国。器虽粗弊，不可便弃，各有所贮；愚贱不肖，亦不可弃，各有所用。王当识此。我犹知人言意所趣，如鸟集树，先后下枝间关趣上；见宾祇吠，以知中外有谋。意欲厌故，更受新也。孛曰：请退。即起出城。王与夫人啼泣送之，人民大小，莫不号怨。王行具问孛：谁可信者？孛曰：我姊子贤善，可与咨议，时时共出，巡行国中，观民谣俗，可知消息。王曰：受教。即与傍臣、人民为孛作礼，于是别去。
孛去之后，四臣纵横于外，以佞辩为政；夫人于内，以妖蛊事王。王意迷惑，不复忧国，奢淫好乐，昼夜耽荒。众官群寮发调、受取，无有道理。正平市买，不复雇直，强者陵弱，转相抄夺，至相杀伤，不畏法禁。良民之子掠为奴婢，六亲相失，迸窜苟活。灾异相属，王不能知；风雨不时，所种不收。国虚民穷，饥饿满道，歌咏怨声感动鬼神。人民愁怖，亡去略尽，号泣而行，莫不思孛。孛如鸧鹰，临众鸟上，压伏奸人，慈育民物，如天帝释。
孛姊子道人后适他郡，见国荒乱，聚落毁坏，人民单索，还为王说：大臣不政，放纵劫盗，掠杀无辜，残虐无道。人怨神怒，天屡降灾。远近皆知，而王不觉。今不早图，且无复民。王乃惊曰：果如孛戒。我所任者，如狼在羊中。知民当散，如奔车逸马。道人既告，何以教之？道人曰：孛去国乱，皆由奸臣。王宜更计，国尚可复。愿一循行，目见耳闻，当知其实。
王即与道人私出，案行国界。见数十童女，年皆五六十，衣服弊坏，呼嗟而行。道人问曰：诸女年大，何以不嫁？答曰：当使王家穷困，如我快也！道人曰：汝言非也。王者位尊，何能忧汝？女曰：不然。王治不政，使国饥荒。夜则困于盗贼，昼则穷于胥吏。衣食不供，谁当嫁娶我也？
王复前行，见诸老母衣不盖形，身羸目瞑，啼哭而行。道人问曰：皆有何忧？答曰：当使国王穷、盲如我，快耶！道人曰：是言非也。老自目瞑，王有何过？诸母曰：我夜为盗所劫，昼为吏所夺，穷行采薪，触犯毒螫，使我如此，非王恶耶？
王复前行，见一女人跪构牛乳，为牛所踏，躄地骂曰：当踏王妇，如我快也！道人问曰：牛自踏汝，王家何过？答曰：王治不政，使国荒乱，盗贼不禁，令我善牛见夺，为弊牛所踏，非王恶耶？道人言：汝自无德，不能构牛。女曰：不然。若王家善，孛自当留，国不乱也。
王复前行，见乌啄虾蟆，虾蟆骂曰：当使恶王见啖如我，快也！道人曰：汝自为乌所啖，王当护汝耶？答曰：不望护也。王无恩泽，政治不平，祭祀废绝，天旱水竭，故使我身乌见啖耳。虾蟆唤曰：知为政者，弃一恶人以成一家，弃一恶家以成一乡。不知政者，民物失所，天下怨讼。
道人曰：百姓无罪，呼嗟感天，神使虾蟆降语如此。王自具见，宜退恶人，改往修来，与民更始。如种善地，雨泽以时，何忧不熟？王曰：今当任谁？道人言：宜急请孛。孛仁圣知时，反国必安。
王还，即遣使者入山请孛，言：若孛不还者，当向叩头道，我自知怨负万民，忧不能食，须待孛到。孛素慈仁，忧念十方，知我国荒，想必来也。使者受命，往到孛所，稽首白言：大王殷勤致敬无量，自知罪过深重，违失圣意，使国荒乱，百姓穷困，涕泣思孛，不能饮食。愿垂愍念，一来相见也！
孛哀人民故，随使者还。道见死猕猴，故剥取其皮，欲以生语。国人闻孛来，皆出界迎。孛到城外，止故精舍。王出相见，作礼问讯毕，一面坐，叉手谢孛言：空顽不及，虐负万民，请自悔励，幸遂原之！孛曰：甚善。
四臣过耳语，孛曰：卿等无过，何不公谈？四臣恚曰：凡为沙门，欲望天福，人皆称善，不当杀猕猴取其皮也。孛曰：卿等自迷惑，不别真伪耳。是非好恶，天悉知之；苦乐有本，不可强力。为恶罪追，虽久不解；作善福随，终不败亡。祸福在己，愚谓之远。以我剥皮而杀猕猴，难此似是；卿曹默默为奸不止，相教事耶，言命在天，谓善无益，为恶无殃。祸福之报，自然如响，响应随声，非从天堕。卿等作恶，岂不自识？虽欲诬之，自然不听。此非谏我，为自中耳。卿一人言人死神灭，不复生者，是圣语耶？从意出乎？自欲为恶，反言作善无福，为恶无殃。夫天之明象，日月星辰列现于上，谁为之者？四臣默然。
孛复曰：天地之间，一由罪福。人作善恶，如影随形，死者弃身，其行不亡，譬如种谷，种败于下，根生茎叶，实出于上。作行不断，譬如灯烛，展转然之，故炷虽消，火续不灭。行有罪福，如人夜书，火灭字存。魂神随行，转生不断。卿曹意志，自以为高。如人杀亲，可无罪乎？四臣答言：夫荫其枝者，不摘其叶，何况杀亲，而当无罪？
孛曰：然卿难我似是。吾取死皮，而尚讯之，卿曹所为，法当云何？卿一人言人死神灭，不复生；一人言苦乐在天；一人言作善无福，为恶无殃；一人自怙知占星宿。外阳为善，内阴为奸。譬如伪金，其中纯铜；貌饰美辞，心行谗贼。如狼在羊中，主不能觉。天下恶人，亦称为道，被发卧地，道说经戒，专行谄欺，贪利欲得。愚人信伏，如雨掩尘。群妖相厌，如水流溢，不时入海，多所伤败。惟有圣人，能济天下，化恶授善，莫不蒙祐。若善无福，恶无殃者，古圣何故造制经典，授王利剑？夫行有报，其法自然，善者受福，恶者受殃。天之所疾，祸无久迟，阴德虽隐，后无不障。故国立王，王政法天，任贤使能，赏善伐奸，各随其行，如响应声。人死神去，随行往生，如车轮转，不得离地。信哉罪福，不可诬也。人行至诚，鬼神助之。恶虽不觉，终必受殃，故当戒慎，远恶知惭。若皆为善，禀气当同。不善者多或有不平，或寿不寿，多病少病，丑陋端正，贫富贵贱，贤愚不均，至有盲聋喑哑、跛蹇隆残，百病皆由宿命行恶所致。其受百福人所乐者则是故世行善使然。积德忠政，故有日月星辰，有天，有人、帝王、豪贵，是明证也。何可言无？宜熟思之，勿谓不然。孛说是时，王与臣民无不解悦。
孛复曰：古昔有王，名为狗猎。池中生甜鱼，甘而少骨。王使一人监护，令日献八鱼。其监亦日窃食八鱼。王觉鱼减，更立八监，使共守护。八监又各日窃八鱼。守之者多，鱼为之尽。今王如是，所任不少，为乱益甚。譬如人摘生果，既亡其种，食之无味。王欲为治，不用贤人，既失其民，后又无福。治国不正，则使天下有诤夺之心。如人治产，不勤用心，则财日耗。国有勇武习战阵者，不足其意，则弱其国。为王不敬道德、不事高明，生则贤者不归，死则神不生天。掠杀无辜，使天下怨讼，则天降灾，身失令名。治国以法，为政得忠，敬长爱少，孝顺奉善，现世安吉，死得生天。譬如牛行，其道直正，余牛皆从。尊贵有道，率下以正，远近伏化，则致太平。为君当明，探古达今，动静知时，刚柔得理，惠下利民，有施平均。如是，则世世豪贵，后可得泥洹之道。众坐皆喜，称善无量。
王即避坐，稽首白言：今孛所语，譬如疾风吹却云雨。幸卒慈念，垂化如前。孛即起行，随王入宫。四臣愚痴，于是见废。孛复治国，恩润滂流，风雨时节，五谷丰熟，人民欢喜，四方云集，上下和乐，遂致太平。
佛言：时孛者，今我身是也。姊子道人，则阿难是。时王蓝达，今卑先匿是。时夫人，则好首是。时犬宾祇者，车匿是。时四大臣，则今四道人杀好首者是。时语虾蟆者，今得罗汉沤陀耶是。我为菩萨，世世行善，勤苦积德无央数劫，为万民故，今自致得佛，所愿皆得。诸值我时闻经法者，宜各精进，为善勿懈。
佛说是已，有三亿人得践道迹，皆受五戒，欢喜奉行。