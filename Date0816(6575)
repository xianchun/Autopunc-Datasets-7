舊本云。僧亮曰：如來性者，答第五、廣上因果及文字也。不可重名，此皆是如來因果之性，以性為名焉。四相者，通答第四、第五問。何者？已說長壽、金剛因果及經名字，流通經法，經事究竟，是故答第四也。以名字局故，不合流通，佛性名通，故收入也。
法瑤曰：上品迦葉業問當何名斯經，云何奉持。今日以自正等四，明奉持之義，是故說此自正義，說云應如是持，即結也。又一義，上品略以八義釋大涅盤，今從此下，竟解脫文，廣辨大涅盤義也。自正等四事，廣般若義，成大涅盤也。從云何當知是無常耶竟有密藏，開身、口密義，顯法身無方之能，此就法身明大涅盤義也。廣明解脫義，成大涅盤，要以此三義顯其體者也。前品所問云何奉持，已出所持之法。今備此四相，能流通經，即是奉持之義。又一義，經旨既竟，便可流通，然流通之人，非德不傳。若教圓理備，經之究竟，人能於經教之中生圓足之解，自行兼人，終成正覺，即人究竟。是故此品通答二問也。
智秀曰：六卷泥洹云：菩薩化眾生，說法有幾種？此經云：愿佛開微，同我所解也。能隨問答者，能令人悟，故難答能答也。備上三事之本，由善解因緣也。具樹，即問比丘：此樹可抱不？答言：不可。又問：設有逼汝，令說佛是無常，若不說者，抱此枯樹。汝寧何耶？世尊！寧抱火死。即此語中具二種義，自正、正他也。
智秀曰：自觀己身者，邪見之生，必由身起，故使觀身猶如火聚也。
迦葉！云何正他？佛說法時至如來實說，故我歡喜。
僧亮曰：顯正他相也，能令受者得解悟故。是時女人，即其事也。若不先除念子之亂，則不悟常說，所謂善正人也。
僧宗曰：此中明菩薩四相，今乃就佛顯者，將明窮四之妙，其唯至人也。如來致教，消息根機，說必有益，即是正他，使弘法大士務遵其術也。又一義，欲論益化，其涂自多，自有法說而得益者，有宜但以神通而益者，此中所明，但取說法也。
寶亮曰：就此文中，即亦具有能隨問答，善解因緣也。何者？對彼有說，即是正他；往復辨理，即是隨問答也；知彼機緣，投得其宜，即是解因緣也。未知此女為當是說涅盤之時始來已一念也。疑者，疑佛是一切智不？次念所含兒蘇消、不消不？懷此二故，聽法不入，佛應其心，借以為喻也。
智秀曰：亦是引昔誠教，以顯今事也。
世尊！如是為欲調伏至同彼外道，即便舍去。
僧亮曰：為女人說法，以證正他之旨也。
僧宗曰：世尊如是者，此佛語也。
寶亮曰：亦可是女人語也。何必不宿植根深，一聞便悟耶？
智秀曰：審是女人語也。世尊後即引以為例云：我之弟子亦如是也。
復告女人：若兒長大至令諸弟子悉皆甘嗜。
僧亮曰：為不消故，說三行也；若能消者，說六行也。
僧宗曰：六味者，有為有三，無為有三也。苦以變樂為用，如醋能變甜也。諸法所以流遷，以無常切故也，猶如咸味，能使非咸作咸也。無我之言，不自在故違情，如苦味之不悅人也。樂以悅己為義，猶如甜味，人所嗜也。我者，制御自由，物無能礙，如辛味之通發也。常理湛然，一相無別，如淡味之無分別也。以常解之慧火，然八倒之惑薪，以資慧命，喻之為飯也。
復告女人：汝若有緣至以無上秘密之藏付諸菩薩。
僧亮曰：上說佛在世正他，此說滅後正他也。
善男子！若有眾生謂佛常住至則為有佛，是名正他。
智秀曰：夫善依信立，以信為家，以此善心念念所緣，唯在常住，是則常住法身亦常在其信家也。
迦葉！云何能隨問答至是則名為能隨問答。
僧亮曰：福勝為大者，不損財之福，勝損財之福也。誠為大施，而此問難答。夫滋味者，庸人之所貪，至於對其事者，必生厚薄之念，而能自抑不受，斷貪修戒，長養法身，以財用凈故，施主不損己財，功德大也。若不抑而受，生貪破戒，增長生死，財用不凈，施主損財，而功德少也。此實難答，而能答也。
法瑤曰：夫不見可欲，心不亂者，則易見則難也。今施以可欲，而心無深者，是則因施欲故，無欲之懷日新，知足之心更遠，豈非難施所欲，乃所以施法也。是為一毫之費，而法施之益弘矣。施名流布，義在於茲也。
僧宗曰：前明自正、正他，理無不盡，正以外化事中乖於常慮，人所不達，應須知耳。夫施財為易，施人名聞為難。今就施名聞為釋也。何者？諸人持戒，少欲知足，而此施主本意，為顯此人令德，不在舍財，是以於綢人廣眾之中，施所不受。彼既不受，以眾人而望之，是則不受者，少欲知足之譽顯也。施者，能舍大，施之名彰也。
智秀曰：此下明義有五翻：第一、正解隨問答相；第二、因事請佛立斷肉之制；第三、引昔誠教為難；第四、舉未來之非，成今斷肉之制；第五、諮請凈法也。
爾時，迦葉菩薩白佛言：世尊！食肉之人不應施肉。
道生曰：施尚不可，況親食乎？茍縱不禁，於長壽何因耶？
僧亮曰：不食肉者，有大慈之德也。
僧宗曰：因向所論，義勢至此，貴明義耳。
寶亮曰：所以於今日頓明斷肉制者，昔時眾生習腥穢來久，不得頓制。至今經教，人心純熟，識理分明，覺此腥穢，自然薄賤。是以今時斷肉，其事必行也。因上所言，故云食肉者尚不應施，況不食者而當施耶？已不食肉者，有大功德故也。
智秀曰：意欲請制，是故因循引前答旨，輒言所見，謂以肉施人，非所宜也。
智秀曰：釋所以不應施也。若不食者有大功德，豈可不制不應施耶？
何以故？我見不食肉者至護法菩薩應當如是。
僧亮曰：今說長壽，慈是壽因，害慈宜斷，以說得其時故，善知我意也。
善男子！從今日始不聽聲聞弟子食肉。
上說常住之因，謂以大悲，受不殺戒，而今猶復肉食，便是自有傷慈之行，而欲戒人以不殺，無乃愧心乎？戒為眾德之本，慈為萬行之根，茍伐本害根，枝條安在耶？
智秀曰：斷肉之制，始此旨也。不聽之義，何獨聲聞？以此而推，菩薩本來不食肉也。
若受檀越信施之時，應觀是食如子肉想。
智秀曰：余食尚爾，況復肉乎？子肉想者，別有因緣，在余經也。
迦葉菩薩白佛言：世尊！云何如來不聽食肉？
智秀曰：請聞食肉之為患也。
善男子！夫食肉者，斷大慈種。
道生曰：滋，情中生疑，為是向肉？為非向肉？亦不得噉，如前後方便生疑，悉不得噉，聞中生疑，類如前也。但見聞事異，各分為三，則成六也。二家之疑，不復分別，同是一疑耳。今常教既興，一切悉斷，此則去滯有漸，不可頓也。又一義，常果要行，事在施命，宜頓斷明矣。
迦葉菩薩復白佛言至何況貪著是魚肉味。
僧亮曰：人情而言，滋味甚重，飾好甚輕。輕者尚制，況其重乎？
迦葉復言：如來若制至如是等物亦不應受。
僧亮曰：若為染著上諸物等，亦不應受。
法瑤曰：若為大慈福故，不食肉者，乳酪等味，及以皮革，亦不應受。若以所服之衣必是壞色，表無貪者，金銀等寶不應受也。
善男子！不應同彼尼揵所見至一切禁戒各有異意。
法瑤曰：無欲者，貴在損情，豈得同彼異見，以躶形為行道，以絕事為斷慾乎？
異意故，聽食三種凈肉至一切悉斷及自死者。
道生曰：病有二種，謂從意、從想。愜情而之，謂之從意；所貪無崖，謂之從想。是以小制損其意也，都制損其想也。
僧亮曰：除其貪意，長其慈也。
法瑤曰：夫易得者，遇見而生意；難得者，想而欲之。是以聽食三種凈肉，三不凈意自亦消矣。而三種凈者，以難得故，想而欲之。次斷十種之中三種凈者，復不得食，於十想斷矣。唯想十種之外三種凈者，逾難得故，而想之逾染也。今悉斷故，一切眾想無復生處，故一切想斷矣。
寶亮曰：若使於資身之具損害處甚者，佛便斷之；若於事用小復疏者，佛便且開也。眾生有虛偽果報，要須所資，若一向頓斷，則為形不立也。
智秀曰：異想異意，互辭耳。言異彼惡意也。
迦葉！我從今日制諸弟子不得復食一切肉也。
智秀曰：結制之也。
迦葉！其食肉者，若行、若住至聞其肉氣悉生恐怖。
智秀曰：以事見理也。
譬如有人近師子已至猶不欲視，況當近之。
智秀曰：為食者作譬也。
諸食肉者亦復如是至悉皆恐怖，生畏死想。
智秀曰：人無害獸之心，獸亦不害於人，是以探鯁虎於山中，狎翔鷗於海上。若既食其肉矣，豈害心而永滅哉？所聞其殺氣，生畏死想也。
水陸空行有命之類悉舍之走，咸言此人是我等怨。
智秀曰：茍仁惻之未全，良可避矣。
是故菩薩不習食肉至猶尚不食，況當食肉。
智秀曰：引大士之行，嘆不食肉實可貴也。
善男子！我涅盤後無量百歲至當說是人真我弟子。
智秀：舉末法惡事，若有出家能離此者，是真我弟子也。
爾時，迦葉復白佛言至悉不應食，食者得罪。
智秀曰：為請得食之法也。
我今唱是斷肉之制至是則名為能隨問答。
智秀曰：結上也。
迦葉！云何善解因緣義至云何名波羅提木叉義。
僧亮曰：戒者，時至則制，不至不制，謂善解因緣也。云何名墮乃至波羅提木叉者，墮是犯罪之稱，律是輕重之目，木叉是戒之義名，亦名知足，亦名解脫也。何不說是法門者？若持則得解脫眾苦，犯則墮於惡趣，應早制戒，令知輕重也。
僧宗曰：夫欲正他，應須善解。若不達根性，反生其累，非謂利物。上於正他文中亦云消息物情，堪聞便說，與此無異也。總而為語，真非正他。就正他中，前略舉一事，因對女人，寄明正他相也。何不先為波斯匿王說是法門者？國主本知王法，而黑白雖異，除患是同。是以佛聽略知戒相。彼國盜至五錢，罪則入死，出家之人犯者，罪應滅擯。至於論罪，每與國主參懷。今問：何不頓說經律甚深理耶？此中雖有五句，大意不過二也：初、問何不頓制；第二、問戒律之相。或時說深者，昔教亦有深淺，如十善五戒是淺，四諦十二緣是深也。若以今教望昔，通為深也。佛初出世，不頓說者，應有因緣也。或名犯不犯者，昔總制云諸惡莫作，既無結罪之文，不說為犯也；及因事別制，則說為犯。云何名墮者？此三通問違、不違相。違則名墮，不違為律。云何名木叉者？偏問戒體。此中再明木叉者，前直明戒體也，以其與律相涉，恐人致惑，故復簡之。取離身、口、意之不善，即為戒體。律以取防外之威儀及制篇目，欲簡兩異，故再出耳。
寶亮曰：五問者：第一、難云何不頓說經教，而有深淺說耶？第二、難何不先頓制戒，須犯後方制耶？第三、問墮，所言異昔第三篇也，乃總說五篇七聚，皆是墮家果報也。第四、問律，律本詮量輕重，即是向辨墮家事也。第五、問波羅提木叉者，問無作戒也。
智秀曰：有四問，第一問何不頓說經律，後三問不異前釋。
慧朗曰：律者，言類也。
佛言：波羅提木叉者至無所受畜，亦名凈命。
僧宗曰：若談戒體，即是無作；若論其義，則稱事究竟也。云知足者，非正釋木叉名義，乃就功用心中以明戒耳。聲聞之法，以少欲為業。若尊少欲，則所受無作，日夕增長。舉少欲以明戒也。
寶亮曰：無作本是頑法，非是解性，豈能止惡？而今得止名者，有三義：一者、從因立稱；二者、緣中得名；三者、因中說果也。從因得名者，因止惡之心發也。此法既從止惡生故，故說無作為止惡也。從緣中受名者，即既受得此戒，防之在心，不為眾惡，故言緣中得名者也。因中說果者，因持此戒，心便得靜，靜故見理，得成無漏，能斷相累，名為解脫圣人，故曰無作止惡。
墮者，名四惡趣至以是諸義，故名曰墮。
僧宗曰：三處說墮，前二是受罪之處，後一說其必墮也。僧宗曰：此中三重明墮：初通輕重，次偏明重，後就因明墮也。
波羅提木叉者，離身口意不善邪業。
僧亮曰：再說戒者，前說人說，後就戒以辨體也。
律者，入戒威儀，深經善義至及不凈因緣。
僧亮曰：入者，從也。科罪輕重，障道深淺也。深經善義及不凈因緣者，體既非凈，能作不凈，如非時食等，皆應遮也。
僧宗曰：此釋律字也。五部律文，為戒經所明，隱細為深，不乖制旨，身口如法，故言入也；與惡相違，故言善義；遮受不凈，百不凈物也。
亦遮四重、十三僧殘至眾多學法、七滅諍等。
僧宗曰：明悉稟承律之旨也。
或復有人破一切戒至乃至七滅諍法。
僧亮曰：戒有二種：一者、受戒；二者、制戒。佛初成道，善來比丘，便受得戒，未有制戒。不知犯故，輕重科目一切盡破也。
僧宗曰：此答前犯不犯句也。言總制之前，冥起諸惡，若使頓制，物情不堪。是以如來初制諸惡莫作，折其重惡，然後因事制戒也。
智秀曰：此下答初問，明所以不頓制者，由聞者不信，必毀謗故也。爾時，有善男子以下，因釋不得頓制之意，乃更興一難也。
或復有人誹謗正法至漸次而制，不得一時。
僧亮曰：盡一切相者，一切惡相也。覆藏者，不向智者自發也。即情而言，既不知犯，豈知發露？就事而言，為覆藏耳。不悔亦爾。漸次而制者，說七篇輕重相也。
僧宗曰：此答初問也。言人根淺狹，未堪深教，若頓說者，踰增其病，乃至闡提也。盡一切相者，斷善根之相也。無有因緣者，無可救因緣也，亦可即是計一切無有因緣也。遂復滋佛，證佛知道也。
寶亮曰：不得頓制之旨，尚未可明，今更作一問也。答如來亦知是事，如須提那明日應犯，何不今日逆制？有制之法，其自不犯，既必不犯，則不墮惡道也，故言應先制也。
佛言：善男子！若言如來至欲令眾生入於地獄。
智秀曰：先舉其上難，且一往遮云：不得作此難也。
我見一人有墮阿鼻地獄至如子想者令入地獄。
智秀曰：次顯佛大悲，有矜救之德。
善男子！如王國內有納衣者至即以戒善而為補之。
僧亮曰：衣以障漏，如戒之覆惡也。五重之納，四重雖穿，漏未出故，不得逆補，漏出則補也。是以舍利弗請佛制戒，佛言漏未出，故不得制也。後有比丘逼夜乞食，人謂是鬼，驚怖墮胎，致世譏嫌，以漏法出，故佛乃制戒也。
智秀曰：次設兩譬，正答難也。前譬直明須惡興故，然後善補也。
善男子！譬如轉輪圣王至然後自行圣王之法。
智秀曰：此第二譬，顯佛所以總制，後別制之意也。
善男子！我亦如是至大涅盤中因緣義也。
智秀曰：雙合二譬。
復次，自正者，所謂得是至即大涅盤，等無有異。
僧宗曰：此偏據果，將明因時行化，備於四德，終到彼岸。是人究竟既得到果，復以化人，故知四德既備，流通之言在乎不謬。是故舉果信而有徵，將便仰慕前規，企而習之。