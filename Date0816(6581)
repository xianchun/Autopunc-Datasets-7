佛告阿難：如來有三十二大人相、八十種隨形好，金色光明，一一光明，無量化佛，身諸毛孔，一切變現及佛色身略中略者，我今為此時會大眾及凈飯王略說相好。佛生人間，示同人事，同人相故，說三十二；勝諸天故，說八十好；為諸菩薩說八萬四千諸妙相好，佛實相好。我初成道，摩伽陀國寂滅道場，為普賢、賢首等諸大菩薩，於雜華經已廣分別，此尊法中，所以略說。為諸凡夫及四部弟子謗方等經，作五逆罪，犯四重禁，偷僧只物，婬比丘尼，破八戒齋，作諸惡事，種種邪見，如是等人，若能至心一日一夜系念在前，觀佛如來一相好者，諸惡罪障皆悉盡滅。是故如來名婆伽婆，名阿羅呵，名三藐三佛陀，名功德日，名智滿月，名清涼池，名除罪珠，名光明藏，名智慧山，名戒品河，名迷衢導，名邪見燈，名破煩惱賊，名一切眾生父母，名大歸依處。若有歸依佛世尊者，若稱名者，除百千劫煩惱重障，何況正心修念佛定。
佛告阿難：如來往昔無量無邊阿僧只劫，以智慧火燒煩惱薪，修無相定，不非時證，是故獲得如是勝相。一一相中，無量化佛，何況多相。若能系心觀一毛孔，是人名為行念佛定。以念佛故，十方諸佛常立其前，為說正法，此人即為能生三世諸如來種，何況具足念佛色身。如來亦有無量法身、十力、無畏、三昧解脫諸神通事，如此妙處，非汝凡夫所學境界，但當深心起隨喜想，起是想已，當復系念念佛功德。念佛功德者，所謂戒、定、智慧、解脫、解脫知見、金色三十二相、八十隨形好、十力、四無所畏、十八不共法、大悲三念處是。若有眾生一聞佛身如上功德，相好光明，億億千劫不墮惡道，不生邪見雜穢之處，常得正見，勤修不息，但聞佛名，獲如是福，何況系念觀佛三昧。
爾時，世尊說此語時，於虛空中有七寶臺，一一臺上有億寶蓋，天雨寶華，供養釋迦牟尼佛。時文殊師利法王子結加趺坐，坐寶臺中，與十億菩薩住虛空中，贊言：善哉！善哉！釋迦牟尼大悲世尊，說佛身相，示佛威儀，現佛光明，顯諸化佛，為未來世凡愚眾生不見佛者，作見佛因。善哉阿難！慈悲法子，汝名歡喜，依名定實，善持佛語，慎勿忘失，未來眾生聞汝說者，即是見佛，思此義者，具足見佛微妙色身。爾時，文殊說此語已，與諸菩薩眷屬大眾從空而下，敬禮佛足，繞佛七匝，卻住一面。
佛告文殊：佛子！汝今在座，作此觀時，地生蓮華，縱廣正等滿一由旬。
文殊師利及諸菩薩坐蓮華上。爾時，文殊師利法王子既已坐竟，白佛言：世尊！我今自欲說於往昔本生因緣，唯愿世尊加我威神！
佛告文殊：速說勿疑！
文殊師利告諸大眾，對尊者阿難：阿難當知！我念過去無量數劫，復倍是數，不可思筭阿僧只劫，彼世有佛，名寶威德如來、應供、正遍知、明行足、善逝、世間解、無上士、調御丈夫、天人師、佛、世尊。彼佛出時，眾生弊惡與今無異。彼佛世尊亦長丈六，身紫金色，說三乘法，如釋迦文。
爾時，彼國有大長者，名一切施。長者有子，名曰戒護。在母胎時，母信敬故，豫為其子受三歸依；子既生已，年至八歲，父母請佛於家供養。童子見佛，安行徐步，足下生華，有大光明，見已歡喜，為佛作禮，禮已諦觀，目不暫舍。一見佛已，即能除卻百萬億那由他劫生死之罪，從是已後，得值遇百億那由他河沙佛，於諸佛所，殖眾德本，是諸世尊皆說如是觀佛三昧，亦贊白毫大人相光，勸多眾生懺悔系念。過是已後，復得值佛，名摩尼光多陀阿伽度、阿羅呵、三藐三佛陀。摩尼光佛出現世時，常放光明，以作佛事，度脫人民，如是二萬佛皆同一号，名摩尼光。時諸世尊皆以化佛微妙光明誘接眾生。
次復有佛，名栴檀摩尼光，十号具足，如是百億佛皆号摩尼光。是諸世尊誓愿力故，正以眉間白毫相光覆護眾生，除滅眾罪。復有佛出，名栴檀海如來、應供、正遍知，如是百萬佛皆同一字，名栴檀海。是諸世尊以胸德字卍字印光化度眾生，時彼童子親侍諸佛，間無空缺，禮拜供養，合掌觀佛。觀佛功德因緣力故，復得值遇百萬阿僧只佛，彼諸世尊亦以身色化度眾生，從是已後，即得百千億念佛三昧，得百萬阿僧只旋陀羅尼。既得此已，諸佛現前，說無相法，須臾之間，得首楞嚴三昧。時彼童子受三歸依，一禮佛故，諦觀佛相，心無疲厭，由此因緣，值無數佛，何況系念，具足思惟，觀佛色身。時彼童子豈異人乎？今我身是。
爾時，世尊贊文殊師利言：善哉！善哉！文殊師利乃於昔時一禮佛故，得值爾許無數諸佛，何況未來我諸弟子勤觀佛者。
佛勑阿難：汝持文殊師利語，遍告大眾及未來世眾生，若能禮拜者，若能念佛者，若能觀佛者，當知此人與文殊師利等無有異。舍身他世，文殊師利等諸大菩薩為其和上。
說是語時，菩薩眾中有一佛子，名曰財首，即從座起，繞佛七匝，恭敬禮拜，亦禮文殊師利足，以天曼陀羅華、摩訶曼陀羅華、曼殊沙華、摩訶曼殊沙華而散佛上及散文殊師利上，亦散尊者阿難。是諸天華，當於佛上化為華臺，於華臺內有十方佛結加趺坐。
東方善德佛告大眾言：汝等當知，我念過去無量世時，有佛世尊，名寶威德上王如來、應、正遍知。彼佛出時，亦如今日，說三乘法。時彼佛世有一比丘，有九弟子，與諸弟子往詣佛塔，禮拜佛像，見一寶像，嚴顯可觀，既敬禮已，目諦視之，說偈贊嘆，隨壽修短，各自命終。既命終已，生於東方寶威德上王佛國土，在大蓮華結加趺坐，忽然化生。從此已後，得值遇無量諸佛，於諸佛所凈修梵行，得念佛三昧海。既得此已，諸佛現前，即與授記，於十方面隨意作佛，東方善德佛者，則我身是。南方栴檀德佛、西方無量明佛、北方相德佛、東南方無憂德佛、西南方寶施佛、西北方華德佛、東北方三乘行佛、上方廣眾德佛、下方明德佛，如是等十佛世尊，因由禮塔，一贊偈故，於十方面得成為佛，豈異人乎？我等十方佛是。
時十方佛從空而下，放千光明，顯現色身白毫相光，各各皆坐釋迦佛床，各申右手摩阿難頂，告言：法子！汝師和上釋迦牟尼，百千苦行，無數精進，求佛智慧，報得是身光明色相。今為汝說，汝持佛語，為未來世天、龍、大眾、比丘、比丘尼、優婆塞、優婆夷，廣說觀佛法及念佛三昧。說是語已，然後問訊釋迦文佛起居安隱。既問訊已，放大光明，各還本國。
時會大眾見十方佛及諸菩薩國土大小，如於明鏡見眾色像。財首菩薩所散之華，當文殊上即變化成四柱寶臺，於其臺內有四世尊，放身光明，儼然而坐。東方阿閦、南方寶相、西方無量壽、北方微妙聲。時四世尊以金蓮華散釋迦佛，未至佛上，化為華帳，有萬億葉，一一葉間百千化佛。化佛放光，光中復有無數化佛。寶帳成已，四佛世尊從空而下，坐釋迦佛床，贊言：善哉！善哉！釋迦牟尼乃能為於未來之世濁惡眾生說三世佛白毫光相，令諸眾生得滅罪咎。所以者何？我念昔曾空王佛所出家學道，時四比丘共為同學，習學三世諸佛正法，煩惱覆心，不能堅持佛法寶藏，多不善業，當墮惡道。
空中聲言：汝四比丘，空王如來雖復涅盤，汝之所犯，謂無救者，汝等今當入塔觀佛，與佛在世，等無有異。
我從空聲，入塔觀像眉間毫相，即作是念：如來在世，光明色身與此何異？佛大人相，愿除我罪。作是語已，如大山崩，五體投地，懺悔諸罪，觀佛眉間。懺悔因緣，從是已後，八十億阿僧只劫不墮惡道，生生常見十方諸佛，於諸佛所受持甚深念佛三昧。得三昧已，諸佛現前，授我記別。東方有國，國名妙喜，彼土有佛，号曰阿閦，即第一比丘是；南方有國，國名歡喜，佛号寶相，即第二比丘是；西方有國，國名極樂，佛号無量壽，第三比丘是；北方有國，國名蓮華莊嚴，佛号微妙聲，第四比丘是。
時四如來各申右手摩阿難頂，告言：法王子！汝持佛語，廣為未來諸眾生說。三說此已，各放光明，還歸本國。
財首菩薩所散諸華，住阿難上者，化成華云，遍滿十方，一一云間，無數化佛，各申右手摩阿難頂，告言：法王子！諸佛如來所有化身亦如我等，等無有異。汝今親見，當為未來一切眾生廣分別說，令諸眾生修行念佛。若念佛者，得見化佛與今無異，若有眾生聞汝所說，則為見佛，除無量罪。
爾時，財首菩薩白佛言：世尊！我念過去無量世時，有佛世尊亦名釋迦牟尼，彼佛滅後，有一王子，名曰金幢，憍慢邪見，不信正法。知識比丘，名定自在，告王子言：世有佛像，眾寶嚴飾，極為可愛，可暫入塔，觀佛形像。
時彼王子隨善友語，入塔觀像，見像相好，白言：比丘！佛像端嚴，猶尚如此，況佛真身。
作是語已，比丘告言：汝今見像，若不能禮者，當稱南無佛。是時，王子合掌恭敬，稱南無佛。還宮系念，念塔中像，即於後夜夢見佛像。見佛像故，心大歡喜，舍離邪見，歸依三寶，隨壽命終，由前入塔稱南無佛因緣功德，得值遇九百萬億那由他佛，於諸佛所常勤精進，逮得甚深念佛三昧。三昧力故，諸佛現前，為其授記。從是以來，百萬阿僧只劫不墮惡道，乃至今日，獲得甚深首楞嚴三昧。爾時王子，今我財首是也。如是等諸大菩薩，其數無量，各說本緣，依念佛得，如本生經說。
爾時，世尊告諸大眾：我念過去無數劫時，爾時有佛，号栴檀窟莊嚴如來、應供、正遍知、明行足、善逝、世間解、無上士、調御丈夫、天人師、佛、世尊，十号具足，在閻浮提諸德山中，於彼山中出家學道，足滿七劫，成阿耨多羅三藐三菩提。爾時，彼世有二童子，多聞無厭，游行國界，問諸婆羅門。時有一婆羅門，名牢度叉伽，告言：童子！世間有佛，名栴檀窟，汝等二人可詣彼所，求論義法。時二童子，長者名為一切喜見，第二童子名勇猛鎧，共詣佛所，各持天華，共散如來。
爾時，世尊寂然禪定，入三昧王三昧，身心不動，普現一切諸佛色身，光明無數，如般若波羅蜜說。時二童子見佛色身及見光明，即時超越那由他河沙阿僧只劫生死之罪，得值遇無量無數百千諸佛，於諸佛所修行甚深念佛三昧，現前得見十方諸佛為其演說不退法輪。爾時，第一童子豈異人乎？今彌勒菩薩是；第二童子今我釋迦牟尼是。我與賢劫諸菩薩曾於過去栴檀窟佛所，聞是諸佛色身變化，觀佛三昧海，以是因緣功德力故，超越九百萬億阿僧只劫生死之罪，於此賢劫次第成佛，最後樓至如來亦於此處說觀佛三昧。
佛告阿難：此觀佛三昧，是一切眾生犯罪者藥，破戒者護，失道者導，盲冥者眼，愚癡者慧，黑闇者燈，煩惱賊中是勇健將，諸佛世尊之所游戲。首楞嚴等諸大三昧始出生處。
佛告阿難：汝今善持，慎勿忘失，過去、未來三世諸佛，是諸世尊皆說如是念佛三昧，我與賢劫諸大菩薩因是念佛三昧力故，得一切智威神自在，如是十方無量諸佛皆由此法成三菩提。
爾時，尊者阿難佛神力故，自識宿命無數劫事，白佛言：世尊！我念過去無數億劫，有佛世尊，名日月燈明，十号具足，我於彼世見佛如來放大光明，其光遍照，十方世界皆作金色，一一光中有諸化佛，我見是已，身心歡喜，稱南無佛。從是以來，常得值遇百千諸佛，聞佛說法，猶如瀉水，置之異器，憶持不忘，是故我今得見世尊，親自供侍。作是語已，說諸偈頌，贊嘆諸佛微妙色身。
爾時，空中有無數佛皆現光明，身身毛孔中所出化佛如釋迦文，皆告阿難言：法子！汝今持是觀佛三昧，廣為一切大眾分別，令諸凡夫種見佛因。說是語已，化佛不現。
爾時，世尊為囑累此事故，住立空中，威儀自在，作十八變，顯一切光，告阿難言：若有眾生欲觀佛者，當如此觀。佛說此語時，十二億天子得念佛三昧，現前受記。
爾時，會中有菩薩摩訶薩，名曰彌勒，即從座起，偏袒右肩，頂禮佛足，脫身瓔珞，奉上如來，以真珠華散佛世尊及文殊師利。所散瓔珞，自然踴住於虛空中，化成八萬億寶臺，一一臺中有百億釋迦文佛，皆放光明，普現色身，山林河海、一切眾生所有妙色，星宿日月、諸須彌山、諸天、龍神及諸宮殿亦於中現，五通神仙、百億咒術、九十五種諸邪見道、醫方、技藝、工巧、文詠，皆於一毛顯現此事，世間邪見穢欲眾生所希見者，亦於光明悉自踴出。地獄、畜生、諸阿修羅、八難四倒、諸不祥事、受報好丑，亦於此相自得覺知。所散珠華，住佛上者，化作百億白色光明，住文殊上者，化作百千億微妙色光，此諸光明互相交絡，如大龍王蟠身相向，一一光中，五億寶光，如僧伽梨，割截分明，以金色光縫持令住，縷出入處，生四寶華，一一華中，賢劫菩薩結加趺坐，十方諸佛及諸化佛坐寶蓮華，為此賢劫諸大菩薩說般舟甚深三昧，亦贊觀佛最初因緣，惟無三昧念佛境界，金剛譬定。說是法已，是諸如來各申右手摩阿難頂，告言：法子！汝今應當善持佛語，慎勿忘失。
爾時，彌勒菩薩白佛言：世尊！惟愿天尊大慈大悲，憐愍一切未來世中多有眾生造不善業，佛不現在，何所依怙，可除罪咎？
佛告彌勒：阿逸多！諦聽！諦聽！善思念之！如來滅後，多有眾生以不見佛，作諸惡法，如是等人，當令觀像。若觀像者，與觀我身等無有異。
說是語時，空中有華，十方諸佛住立空中，叉手合掌，贊言：善哉佛子！善問此事，惟釋迦文，救世苦者，為諸末後盲冥眾生說觀像法，今正是時，慎勿疑慮。彌勒菩薩重更殷懃勸請世尊說觀像法。
爾時，世尊放常光明，照尼拘樓陀精舍及十方國皆作金色，佛神力故，令金色地分為二分，一一分中，五百億佛從下方界皆自踴出，住立空中，合掌贊嘆彌勒菩薩摩訶薩言：善哉佛子！乃能憐愍未來眾生生末法者，勸請世尊說觀像相。時諸化佛說此語已，踴身虛空，作十八變。釋迦文佛即自微笑，笑時口中生大蓮華，其華有光，如合百億日月星宿，眾宿月間，百億化佛結加趺坐，坐師子床。
爾時，釋迦文佛告彌勒菩薩言：諦聽！諦聽！善思念之！如來今者為未來世五苦眾生、犯禁比丘、不善惡人、五逆誹謗、行十六種惡律儀者，為如是等，說除罪法。
爾時，阿難白佛：世尊！佛涅盤後，此等愚人無依無怙，無歸依處，云何如來說除罪法？
佛告阿難：汝於佛法，心未具解，如我在世，歸依我者，名歸依佛，名歸依法，名歸依僧。佛滅度後，濁惡世中諸眾生等，欲除罪咎，欲於現世得須陀洹至阿羅漢，欲發三菩提心，欲解十二因緣，當勤修習觀佛三昧。
阿難白佛言：世尊！如來在世，眾生現見，觀佛相好，觀佛光明，尚不了了，況佛滅後，佛不現在，當云何觀？
佛告阿難：佛滅度後，現前無佛，當觀佛像。觀佛像者，若比丘、比丘尼、優婆塞、優婆夷、天龍八部、一切眾生，欲觀像者，先入佛塔，以好香泥及諸瓦土涂地令凈，隨其力能，燒香散華，供養佛像，說己過惡，禮佛懺悔。如是伏心，經一七日，復至眾中涂掃僧地，除諸糞穢，向僧懺悔，禮眾僧足，復經七日，如是供養，心不疲厭。若出家人，應誦毗尼，極令通利；若在家人，孝養父母，恭敬師長，調心令軟，心若不軟，當強折伏，令心調順，如調象馬，不令失御。
心柔順已，住於靖處，燒眾名香，禮釋迦文，而作是言：南無大德，我大和上、應、正遍知、大悲世尊，愿以慈云覆護弟子。作是語已，五體投地，泣淚像前，從地而起，齊整衣服，結加趺坐，系念一處，隨前眾生，系心鼻端，系心額上，系心足指。如是種種，隨意系念，專置一處，勿令馳散，使心動搖。心若動搖，舉舌拄齶，閉口閉目，叉手端坐，一日至七日，令身安隱。身安隱已，然後想像。
樂逆觀者，從像足指次第仰觀。初觀足指，系心令專，緣佛足指，經一七日，閉目開目，令了了見金像足指。漸次復觀，兩足趺上，令了了見。次觀鹿王腨，心既專已，次第至髻，從髻觀面。若不明了，復更懺悔，倍自苦策，以戒凈故，見佛像面，如真金鏡，了了分明。作是觀已，觀眉間毫如頗梨珠，右旋宛轉，此相現時，見佛眉眼，如天畫師之所畫作。見是事已，次觀頂光，令分明了，如是眾相，名為逆觀。
順觀像者，從頂上諸蠡文間，一一蠡文，系心諦觀，令心了了，見佛蠡文，猶如黑絲，右旋宛轉。次觀佛面，觀佛面已，具足觀身，漸下至足，如是往返，凡十四遍，諦觀一像，極令了了。觀一成已，出定入定，見立像在行者前。見一了了，復想二像，見二像已，次想三像，乃至想十，皆令了了。見十像已，想一室內，滿中佛像，間無空缺。滿一室已，復更精進，燒香散華，掃塔涂地，澡浴眾僧，為父母師長案摩調身，洗浴身體，上涂足油，四方乞食，得好美者，先上師長，分奉父母。作是行已，發大誓愿：我今觀佛，以此功德，不愿人天、聲聞、緣覺，正欲專求佛菩提道。
發是愿已，若實至心求大乘者，當行懺悔；行懺悔已，次行請佛；行請佛已，次行隨喜；行隨喜已，次行回向；行回向已，次行發愿；行發愿已，正身端坐，系念在前，觀佛境界，令漸廣大，一僧坊中，滿中佛像，方身丈六，足下蓮華，圓光一尋，及通身光，摩尼爓相，及眾化佛，化佛侍者，光明眾色，皆令了了。一僧坊已，令心復廣，一頃地中滿中佛像。此想成已，心得安隱，身體悅樂，若行若止，心想利故，見一頃地滿中佛像，香華供具及諸幢幡皆隨像行，以心利故，左右前後盡見像行，心漸廣大，見百頃地滿中佛像，開目閉目，皆令心想。想想不絕，心心相續，如渴思飲。此想成已，見一由旬滿中佛像，漸增廣遠，滿百由旬，見一切像三十二相、八十隨形好，皆悉炳然。
此想成已，想一閻浮提八千由旬滿中佛像。此想成已，次想東方弗婆提界八千六十由旬滿中佛像。此想成已，復想西方瞿耶尼界廣八千九百由旬滿中佛像。此想成已，復觀北方郁單越界一萬六千由旬滿中佛像。此想成已，復更廣遠，見百閻浮提滿中佛像。此想成已，見百億四天下滿中佛像。此想成已，唯除食時，除便轉時，一切時中見佛像，虛空及地滿中佛像，像像相次，間無空缺。
念想成已，身心歡喜，倍加精進，頂戴恭敬十二部經，於說法者起大師想，於佛法僧起父母想，令心調柔，不起瞋想。設瞋恚時，當於般若波羅蜜前，五體投地，誠心懺悔。
如上所說五法次第應行，念想成已，閉目叉手，端坐正受，更作遠想，滿十方界，見一切像，身純金色，放大光明，若有犯戒，作不善者，先身犯戒及以今身，見諸佛像，或黑或白，以懺悔故，漸見紅色。見紅色已，漸見金色。見金色已，身心歡喜，勸請諸像，使放光明，起此想時，念想利故，見一切像，舉身毛孔皆放光明，一一光明，百億寶色，一一色中，無量雜色，微妙境界，悉自踴出，此念想成，名觀立像。
佛告阿難：如是觀者，名為正觀；若異觀者，名為邪觀。余相現者，別境界出，當疾除之。作是觀者，除卻六十億劫生死之罪，亦名見佛。於未來世心想利故，值遇賢劫千佛世尊為其和上，於佛法中次第出家，一一佛所見佛身相了了分明，聞佛說法，憶持不忘，於星宿劫光明佛所現前受記。麤心觀像，尚得如是無量功德，況復系念，觀佛眉間白毫相光。
說是語時，大梵天王、無量梵眾，持諸天華奉散世尊，脫身瓔珞以奉上佛，其華如云，在空中住，所上瓔珞變成金臺，於金臺中有金色光，其光變為七佛尊像，端嚴微妙，色相悉具。
蠡髻梵王長跪合掌，勸請世尊，而作是言：如來大悲，慈愍眾生，愿為來世盲冥眾生具足演說觀像相法，令諸眾生依佛所說，得值遇諸佛世尊，得念佛三昧。三昧力故，令諸眾生遠離罪惡。以罪滅故，現見諸佛。
佛告梵王：如是！如是！如汝所說。
爾時，世尊復為來世諸眾生故，更說觀像坐法。觀像坐者，至心系念，令前立像，足下生華，此華生時，當起想念：令此大地作黃金色，作七寶色，隨想而現，一一寶色，黃金為界，一一界間，生寶蓮華。作此想時，有寶蓮花，千葉具足，應想而現。既見花已，請諸想像，令坐寶花。眾像坐時，大地自然出大白光，如琉璃色，白凈可愛，眾白光間，百億菩薩白如雪山，從想像身毛孔中出，一一菩薩身毛孔中出金色光，其光如山，百千金色，閻浮檀金，光明赫奕，數不可知，應想而現。一一山頂有一想像，高顯可觀。閻浮檀金色，其光大盛，照十方界，皆作金色，見地及空亦作金色，滿中金像、金光、金蓋、金臺、金花、金幡，見想菩薩，純白玉色，手執白拂，有執白花，當起想念，極令鮮白，若余雜想，異境界現，當疾除滅；若不除滅，隨逐余想，隨他境界，喜發風病。此念佛想，是大甘露，利益眾生，觀佛三昧，如服良藥，利益四大，服此藥者，不老不死。
佛告阿難：若有眾生欲觀像坐，當如是觀。作是觀者，名為正觀；若他觀者，名為邪觀。若有眾生觀像坐者，除五百億劫生死之罪，未來值遇賢劫千佛。過賢劫已，星宿劫中值遇諸佛，數滿十萬，一一佛所受持佛語，身心安隱，終不謬亂，一一世尊現前授記，過笇數劫，得成為佛。
爾時，世尊告阿難言：若有眾生觀像坐已，當觀像行。觀像行者，見十方界滿中像行，虛空及地，見一一像從座而起，一一像起時，五百億寶華，一一華中有無數光，一一光中無數化佛，隨心想現，坐像起立未起中間，當動身時，眉間白毫旋舒長短，猶如真佛，放白光明，為百千色，映飾金光。眾白光間，無數銀像，身白銀色、銀光、銀華、銀蓋、銀幡、銀臺，悉皆是銀。時眾金像與銀像俱動身欲起，諸像臍中各生蓮華，其蓮華中踴出無數百千化佛，一一化佛放金色光，照行者身。是時，行者入定之時，自見己身三十六物，惡露不凈，不凈現時，當疾除滅，而作是念：三世諸佛，身心清凈，我今學佛，真凈法身，此不凈觀，從貪愛生，虛偽不實，用此觀為？作是念已，當自觀身，使諸不凈變為白玉，自見己身如白玉瓶，內外俱空，作是觀時，宜服酥藥，勿使身虛。
此想成時，諸像皆起，如前立住，見像立時，當作想念，請像令行。像既行已，步步之中，足下生華，成蓮華臺，見十方界滿中行像，供具妓樂，諸天大眾恭敬圍遶，行像放光，照諸大眾，令作金色；銀像放光，照諸大眾，皆作銀色；白玉菩薩放白玉光，令諸大眾作白玉色；雜色諸像放雜色光，映飾其間。此想成已，更起想念，請諸行像，皆令以手悉摩我頭。爾時，諸像各申右手，摩行者頭。是時，眾像放大光明，照行者身，光照身時，行者自見身黃金色。此想成已，出定歡喜，復更至心禮敬諸佛，修諸功德，以是功德，回向菩提。
爾時，復當更起想念：我今想見眾多金像，行坐隨意，未見神通，起心作想，請諸行像及菩薩像，作十八變。應念即作十八種變，見滿十方，一切眾像踴身空中，作十八變，威神自在，普現色身，令行者見。見已歡喜，請一切像，令轉法輪，應念即時，一一眾像異口同音贊嘆持戒，贊嘆念佛想。聞此已，心大歡喜，復加精進，以精進故，心想得成。
心想成時，見十方界一切大地山河石壁皆悉變化為金剛地，金剛地上踴出白光，眾白光間，無數化佛坐寶蓮華，一一化佛放無數億百千光明，一一光明復化無數百千化佛。此想現時，行者自見身諸毛孔出金色光，遍照一切。若余境起，當疾除滅，如此心想，疾於猛風，須臾之頃見無數化佛，行者心利，如明眼人，執頗梨鏡，自觀面像，行者觀像亦復如是。
此想成已，當作是念：諸佛世尊住大寂滅，身心清凈，無來無去，如我身者，四大、五陰所共合成，如芭蕉樹，中無堅實，如水上沫，如水中月，如鏡中像，如熱時爓，如野馬行，如乾闥婆城。作是想已，諸像尋滅，有金色光，於金光間，有金佛影，如鏡中像，行住坐臥四威儀中現一切色。
此想成時，當念如來戒身。念戒身時，見諸佛影眉間光明猶如白絲，空中清凈，至行者前，行者見已，當作是念：釋迦牟尼多陀阿伽度、阿羅訶、三藐三佛陀，過去世時，以大戒身而自莊嚴，是故今日得戒、定、慧、解脫、解脫知見。作此念時，釋迦文佛坐琉璃窟，身紫金色，端嚴微妙，與諸比丘、菩薩、大眾以為眷屬，住行者前，告言：法子！汝修觀佛三昧力故，我以涅盤相力示汝色身，令汝諦觀。汝今坐禪，不得多觀，汝後世人多作諸惡，但觀眉間白毫相光。作此觀時，所見境界如上所說。
爾時一念，情無所著，心大歡喜，應時即得念佛三昧。念佛三昧者，見佛色身了了分明，亦見佛心一切境界，亦如上來觀佛心說。亦見佛身一切光明，亦如上觀佛身光說。亦見佛身一切毛孔，一一毛孔悉生八萬四千蓮華，一一華中復有八萬四千化佛，佛佛相次，滿十方界。
爾時，釋迦牟尼佛即申右手摩行者頂，一切化佛亦申右手摩行者頂。得此觀者，名佛現前三昧，亦名念佛三昧，亦名觀佛色身三昧。爾時，諸佛異口同音，各各皆為行者說法，雖未得道，見佛聞法，摠持不失，此名凡夫念佛三昧。得此三昧者，剎那剎那頃見諸佛，於念念頃聞佛說法，所謂大乘方等經典，一日一夜即得通利，父母生身、惱濁惡世，以念佛故，得聞摠持，舍身他世，必得見佛，於諸佛所得千萬億旋陀羅尼。得陀羅尼已，八十億佛各申右手摩行者頂，一一諸佛皆說決言：汝念佛故，過星宿劫得成為佛，身相光明，與我無異。說是語已，八十億佛一時放光，光中復有無量化佛，一一化佛皆說是語。
佛告阿難：如是眾法，名觀像法。若觀像時，自當更有無量百千諸勝境界。如是觀者，名為正觀；若異觀者，名為邪觀。