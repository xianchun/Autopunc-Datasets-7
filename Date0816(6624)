第四、辨教意門。
南方五時之教，北土四宗之論，無文傷義，昔已詳之，今略而不述也。夫涅盤論云，四生擾擾，為失虛懷；六趣紛紛，寔由封滯。故知回流苦海，以住著為源；超然彼岸，用無得為本。但累根非一，故息倒多門，或始終俱大，或初後并小，或始小終大，或始大終小，或一時之內大小俱明，或無量時唯辨一法，或說異法而前後不同，或明同法而初後為異。良由機悟不一，故適化無方，不可局以五時，限於四教也。
所言始終俱大者，如涅盤云：我初成道已，有菩薩曾問是義，與汝所問，等無差別。故知後辨涅盤，初亦辨斯教。初後俱小者，如智度論云：從初轉法輪，至大涅盤，集作四阿含。即其事也。初小後大者，鹿苑初說小乘，鷲山已去，明於大法。初大後小者，菩提樹下初說華嚴，後趣鹿苑，方明小教。一時之內大小俱明者，如智度論云：顯示教門，即波羅捺園說大小；秘密之法，即雙林明大小。
或無量時明一法者，如智度論云：般若非一坐一時說也。或說異法前後不同者，智度論云：須菩提聞法華經，辨一切成佛；復聞般若，明菩薩有退。是故今問此菩薩為畢定，為不畢定？法華、般若名為異法，而般若或在法華之前，或在法華之後，故前後不同。
問：何以得知在法華前耶？
答：智度論釋三百比丘脫衣上佛云：有人言：十二年未制戒，即知般若在十二年已前說之，而法華成道已來四十余年方乃演說。又明付財竟，後方會父子，亦是般若在前，法華居後。而向所引文，即法華在前，般若居後。
或明同法而前後為異者，如五時同是般若之法。而仁王經云：二十九年說四種般若，第三十年說仁王般若。如是等事，即不可具陳，略舉八條，示圣教無方，不應限局五時及四宗之義也。
問：若爾者，即大小無分，淺深渾亂，何得論明聲聞、菩薩兩藏，經開大、小二種乘耶？
答：佛教雖復塵沙，今以二義往收，則事無不盡。一者、赴小機說，名曰小乘；二者、赴大機說，稱為大乘。而佛滅度後，結集法藏人攝佛一切時說小教，名聲聞藏；一切時說大乘者，名菩薩藏。即大小義分，淺深教別也。
問：何以得知唯有兩藏？
答：中論云：前於聲聞法中說十二因緣，後為已習行堪受深法者，以大乘法說因緣相。智度論云：阿難、迦葉結集三藏，彌勒、阿難、文殊結集大乘藏。地持論云：十一部經名聲聞藏，方等經器未堪，不宜密化，故羅烈珍玩，正為宗親，窮子躄，傍開方便，則是華嚴教也。為諸菩薩說究竟因果，故正顯真實。夫為菩薩，必須化物，故亦令大士知三乘是權，故傍開方便。二、正閉方便，正隱真實，則三藏教也。不明三乘是權，故正閉方便；不顯唯有一乘，故正隱真實。三者、正顯真實，傍閉方便，則般若等教，明大乘究竟，故正顯真實；未開三乘是權，故傍閉方便。四、正開方便，正顯真實，則法華之教，以辨三乘是權，故正開方便；明唯有一乘，故正顯真實。
問：法華明三乘是權，可得顯一乘是真實；大品未辨三乘是權，云何得顯一乘是真實耶？
答：法華對權顯實，大品辨二乘為劣，大乘為勝，故以大乘為真實也。
問：何文辨大品已明真實？
答：云：一切諸佛，所有秘藏，但為菩薩，演其實事，而不為我，說斯真要。故知大品已顯真實。又大品自為菩薩說，故顯佛乘是真實；未為聲聞說佛乘，故不明三乘是方便。法華正為聲聞人說佛乘是真實，故開三乘是方便。
問：若大品明小乘為劣，大乘為勝，名已顯真實者，三藏之教亦明二乘為劣，大乘為勝，亦應已顯佛乘是真實。
答：大品等教，正明大乘，傍及小乘，故正顯真實；三藏之教，正明小乘，傍及佛乘，故不正顯真實。又大品等教，具足顯了說佛乘，故正顯真實；三藏之教，雖明佛乘，猶是隱覆之說，故不正顯真實。何以知然？如三藏教明王宮實生，雙林實滅，從凡得圣，樹王成道，故法華云長者脫珍御服，著弊垢衣，以是方便，得近其子。此是說三藏教中佛明是方便，故知昨小乘教雖明佛乘為勝，猶未顯真實。此傍正四門，三句屬菩薩藏，正閉方便，正隱真實，屬聲聞藏，余經當教明義，唯有一門，法華經結會始終，具足四句，此皆一途，依大判為言，眾經更有異文，亦別有余義也。
第二、大品對法華論顯密。
問：智度論第百卷云：般若非秘密法，故付屬聲聞；法華是秘密，故付屬菩薩。云何稱秘密、非秘密耶？
答：秘密、不秘密有二門：一、以大乘為秘密，小乘非秘密。大乘甚深，不妄傳授，故稱秘密；小乘淺近，可隨宜而說，故非秘密。如智度論云，顯示教中說羅漢斷煩惱，故清凈；菩薩未斷煩惱，故不清凈。秘密法中說諸菩薩得無生忍，具六神通，超出二乘之上，故菩薩清凈。此則以小乘淺近，故非秘密；大乘甚深，故名秘密。二者、就大乘中復有秘密、非秘密。如大論第百卷說，般若不明羅漢作佛，故非秘密；法華明羅漢作佛，故是秘密。
問：法華明羅漢作佛，何故是秘密？般若不明羅漢作佛，何故非秘密耶？
答：法華明羅漢作佛，甚深難解，故是秘密；般若明菩薩作佛，其義易解，故非秘密。故智度論云羅漢作佛，至佛時乃解。論甚深者，正可論其余事。龍樹既云未解，至佛時乃知，故羅漢作佛，甚深難解。涅盤現病品偈云：如佛所說阿羅漢，一切皆當至涅盤，如是甚深佛行處，凡夫下愚不能知。故知羅漢作佛為難解也。
問：羅漢作佛，何故難解耶？
答：此望昔教為言，故稱為難解。以昔教明羅漢煩惱已盡，不復更生，如無明糠脫，故後世田中不復更生。今教遂明羅漢作佛，故於昔教為難解。
問：昔教於誰為難解耶？
答：正於聲聞人為難解，故論云大藥師解用毒為藥，小藥師不解用毒為藥，但能用藥為藥。菩薩能解二乘作佛，如解用毒為藥，故法華付屬菩薩；聲聞但解聲聞作佛，如解用藥為藥，故般若付屬聲聞。聲聞不解二乘作佛，如不解用毒為藥，故法華付屬菩薩，不付屬聲聞。所以法華於聲聞人為難解。
問：若般若但明菩薩作佛，未明二乘作佛，則般若教劣；法華明菩薩作佛，復明二乘作佛，則法華為勝。何智度論釋，列十種大經，謂法云經、大云經、法華經，如是等經中，而般若最大；既稱最大，則知法華為劣。前後相違，云何會通？
答：法華、般若互有勝劣：若為聲聞人，明二乘作佛，則法華勝，般若為劣；若為菩薩，明實慧、方便慧，則般若勝，法華為劣。所以然者，般若六十六品辨於實慧，已去二十四品明方便慧。此二慧是為十方三世諸佛法身父母，故凈名經云：智度菩薩母，方便以為父，一切諸導師，無不由是生。既廣明法身父母，故於一切方等經中最為深大，余經不正明此二義，故不及般若。又般若廣明實相，故於眾經中最為深大。所以然者，三乘得道及以斷惑并懺悔重罪，此之三義悉依實相，而般若正廣明實相，故三義得成；余經不正明實相，故有劣般若。是以兩經互有優劣，故龍樹前後有於二文。
問：此解何所出也？
答：叡法師說般若、法華二經互有優劣之義，云：法華鏡本以凝照般若冥，末以解懸理。解懸理，趣菩薩道也；凝照鏡本，結其終也。終而不泯，則歸途扶蔬，有三寶之跡；權慧不夷，則亂緒紛綸，有惑趣之異。是以法華、般若相待以期終，方便實慧冥一以俟盡。論其窮理盡性，夷明萬行，則實不如照；取其大明真化，解本無三，則照不如實。照則般若，實則法華，故互有優劣，則其證也。
問：若二經互有優劣，何故智度論復云法華是般若異名耶？
答：般若、法華同是正觀平等大慧，顯道無異，故云法華是般若異名。是以論云：般若是一法，佛說種種名，隨諸眾生力，為之立異字。今但約教為人，故有差別，般若教明直往菩薩作佛，法華教明回小入大菩薩作佛。但約人不同，而作佛無異，如長者大宅及七珍始終無異，但付財之時，不得說窮子是長者兒，委囑家業時，始得會其天性，以為子也。
問：般若未明二乘作佛，得是不了教不？
答：般若明菩薩作佛，此事顯了，于時大機未熟故，不得說二乘成佛。約此一邊，亦得稱為不了。
問：若爾，何得論釋云，須菩提聞法華經明一切成佛，復聞般若辨菩薩有退，是故今問佛為畢定，為不畢定？此問意審二經之同異，佛答云菩薩畢定。畢定者，畢定成佛也。既明畢竟成佛，則唯有一佛乘；不退為聲聞，則顯無二乘。此意明般若同法華教，何得云般若未明二乘作佛？
答：已如前通。般若非一時一座說，初分未明二乘作佛，故與法華異；後分明菩薩不退，顯有一無二，與法華大同，故不相違也。
第三、就法華自論顯密。
問：若法華顯教菩薩，顯化二乘者，則法華是顯了之教，始終應無覆相之說。若爾，明三千墨點猶為十六沙彌之位，明五百萬億阿僧只世界末為微塵，成佛以來復過是數，則壽量之佛是顯了之言，十六王子便是覆相之說，何得一部皆顯了耶？
答：夫立教隱顯要鑪冶始終，今約一經，大分四轍：一、覆而不開；二、亦開亦覆；三、開而不覆；四、不開不覆。初覆而不開者，初之一品明嘉瑞交興，妙輪將轉，而未敞二權，猶隱兩實，謂覆而不開。亦開亦覆者，始從，終竟，但明乘權乘實，所謂亦開；猶隱身權身實，稱為亦覆。故三千墨點始開結緣之始，十六之數猶掩成佛之初。開而不覆者，則後分經也。俱廢二權，雙顯兩實，則教無纖隱，理無豪翳，致有十二深益、八種嘉瑞。不開不覆者，夫借一以破三，三除而一舍，假修以斥短，短息而修忘，故言窮慮絕，何實何權？本性寂然，孰開孰覆？理超言外，強稱妙法，道玄像表，假喻蓮華也。
第四、料簡顯密。
問：小乘亦是密說一乘不？
答：佛說小乘，意在悟大，故說小乘，亦是密說一乘也。
問：小乘就何文是密說一乘耶？
答：如云三乘人同得人無我，同斷煩惱，同入無余，即是密說三乘同歸一道也。
問：大品唯付財是密說一乘，更有余義也？
答：大品中明三乘人同是一如，同入法性，即是密說三乘同入一乘。
問：顯說一乘為何人耶？
答：為三種人：一者、為不定根聲聞，令入一乘；二者、為練已定根聲聞，令入一乘；三者、為直往菩薩，令知有一無三，但進不退也。
第六、論三一義。
此經始末論三一之開會，凡有十門：一者、開三顯一；二者、會三歸一；三者、廢三立一；四者、破三明一；五者、覆三明一；六者、三前明一；七者、三中明一；八者、三後辨一；九者、絕三明一；十者、無三辨一也。
開三顯一者，開昔三乘是方便，示今一乘是真實。故文云：開方便門，示真實相。故云開三顯一也。
會三歸一者，會彼三行，歸一佛乘。故云：汝等所行是菩薩道也。
廢三立一者，廢昔三教，立今一乘教。故云：於諸菩薩中，正直舍方便，但說無上道也。
破三明一者，破其執三異之情，以明一乘之道也。故文云：唯有一乘法，無二亦無三。
覆三明一者，如來赴三一兩緣，常有三一之教。昔則以三覆一，今則以一覆三。
三前明一者，未趣鹿苑，說三乘之前，寂滅道場已明一實之教，謂三前明一也。
三中明一者，從趣鹿苑，說於三乘，佛乘第一，緣覺第二，聲聞第三，謂三中明一也。
三後明一者，三乘之後，法華教門以會彼三乘，同歸一道，謂三後明一也。
絕三明一者，如無言世界，外則無言無示，內則無慮無識，故不論一三而已，即以此為佛事，故即復是一，故云絕三明一也。
無三辨一者，如香積菩薩云彼土無有二乘名字，謂無三也；但有清凈大菩薩眾，謂有一也。前之五種，就義論一，後之五種，約時處不同，教門差別，故開五也。
問：云何名會三歸一耶？
答：欲識會三歸一，先須知開一為三。開一為三者，昔指大乘之因，說為小乘究竟之果也；今還指小乘究竟之果，即是大乘之因，故名會三歸一也。
問：小乘人謂是究竟，為是迷因，為是迷果乎？
答：實是大因，謂是小果，故是迷因也。
問：一三有此十句，近遠亦有十門？
答：亦有十門，如文疏已出之。
問：今明一乘，為是三中一，為是三外一也？
答：此經始終具有二義：一者、猶是三乘之中一。所以然者，以佛說五乘，攝乘義盡，人天乘則攝世間乘，三乘攝出世間乘。若爾，則一乘猶是三乘之中佛乘也。故文云：十方佛土中，唯有一乘法，無二亦無三。此以一二三為數，則以一乘為一，緣覺為二，聲聞為三，則知一乘猶是三中一也。
又文云：但以一佛乘為眾生說法，無有余乘，若二若三。此明以佛乘為一，聲聞、緣覺二乘為余乘，故下文言更遣余人，則知余人屬二乘也。既言無有余乘，即知無緣覺之第二，聲聞之第三，故知佛乘猶是三中之一。此文其例甚多，不須疑也。
二者、一乘非是三中之一，如說長者以方便力密遣二人，則以二乘為方便；脫珍御服，著弊垢衣，方便附近子，語令懃作，則佛乘亦是方便，則知三乘并方便。今明一乘是真實，故知一乘非是三乘中之佛乘也。
問：以何義故，明一乘是三乘中佛乘？復以何義，明一乘非是三乘中佛乘耶？
答：欲明三乘攝出世乘盡故，對二乘之方便，明佛乘是真實，故文云：唯此一事實，余二即非真。所以明一乘是三乘中之一也。就佛乘中，復開真應，昔為二乘人說佛方便身，故佛乘是方便身，則以今教明佛身是真實，故真實之乘異方便佛。如師子座長者異著弊垢衣長者，以約今昔兩教，明佛有權實不同，是故一乘非三乘中之一也。
問：此經中始末或言佛以方便力，示以三乘教，則三乘并是方便。又云：唯此一事實，余二即非真。是則二方便。兩文相違，何以通會耶？
答：此二文猶是一義，無相違也。於一佛乘，方便說三，次云一乘是實，二乘是方便，如人手內實有一果，方便言三果。次第考論者，一果是實，二是方便，故方便說三說二并是方便，猶是一義，不相違也。
問：為會三歸一，為會二歸一？
答：此亦猶是一義，故智度論云，於一佛乘，開為三分，如人分一斗米為三聚，亦得合三聚為一聚。亦得言會二聚，歸一聚。會三會二猶是一義，不相違也。
第七、明功用門。
問：何故受持、讀誦、書寫、解說、供養、恭敬、尊重、贊嘆，障累內消，祥瑞外發耶？
答：昔有天竺僧弼法師云：此經有三義故勝：一者、眾經不泯三為一，此經獨泯三為一；二、持者現得六根清凈；三、普賢等諸菩薩親乘六牙白象來護人通法。故障累內消，祥瑞外發。
今明不止有此三事。此經是眾經之實體，諸佛之秘藏，融釋大小，該羅今昔，理致淵遠，超四句之表，有十事奇特，出眾經之外。言十事者：
一者、化主不可思議。余經或釋迦自說，或四佛共說，至如法華，十方分身俱來法會，三世等覺同赴鷲山，是以文云：一一方各四百萬億那由他國土諸佛如來遍滿其中，如是十方諸佛皆悉來集，坐於八方。此謂現在佛集。多寶佛踴現，明過去佛集。現在有十方佛，過去但明多寶者，法華論云此以略攝廣，明一佛之用，總攝過去一切佛用，即與現在廣略互現。諸大菩薩普會鷲山，謂當來佛集，以三世等覺同赴鷲山，大小諸經未有如斯之盛集，謂化主不可思議。
二、徒眾不可思議者。八方世界一一方四百萬億那由他國土諸佛各將侍者，又下方千世界微塵數諸菩薩從地涌出，遍滿虛空，乃至沙竭龍宮不思議大士云集靈鷲山。雖復鹿苑稟道之眾，鵠樹聞經之賓，亦未有如斯之盛集之也，是謂徒眾不可思議。
三者、國土不可思議。靈塔踴現，普集分身，三變八方同為凈土，乃至云于時千世界通達無礙，如一佛土。至如仙人苑內，迄此太遙，力士河邊，方斯亦遠，是為處所不可思議。
第四、教門不可思議。如方廣華嚴，凡有十萬偈，摩訶般若數亦同然。如此等經尚以為多，至如大通智勝佛所說河沙偈，威音王佛所說二十千萬億那由他偈，所以辨其文多，意欲顯其義廣，是謂教門不可思議。
第五、時節不可思議。燈明佛說此經六十小劫，大通智勝佛所說八千劫，妙光菩薩八十小劫，十六沙彌八萬四千劫，釋迦佛時踴出大士問訊之間五十小劫，說經之時當不可思量也。所以辨說經時長，亦為顯文多義廣，是為時節不可思議。
六者、神通力不可思議。將開般若時，釋迦獨出現靈祥，欲震金鼓，四尊共呈嘉瑞，未若斯經十方分身共現七種神力，滿百千歲，然後攝之，是為神力不思議。
七者、利益不思議。如，明聞經得十二種利益，始自無量河沙菩薩悟無生忍，終則八方世界微塵數眾生發菩提心，如、、、、、、、，總陳八品得道者，不可具陳，謂利益不可思議。
八者、功德不可思議。從初至後嘆法美人功德無量，如說，第五十人聞一偈，隨喜轉教，勝施四百億萬阿僧只世界六趣四生一切樂具，及令得羅漢果，是為功德不可思議。
第九、明乘權乘實不可思議。如三藏等教，唯辨小乘，般若等諸經，但明大乘，未若法華說實歸本，泯寂異途，開會一三，融釋大小，使羊鹿無息駕之累，白牛有直進之功，是為乘權乘實不可思議。
第十、身權身實不可思議。余經或但明生法二身，或直辨三身，至如多寶踴現，示真常應滅，分身向集，表本一跡多，并恨。末世法師既代佛弘經，亦應學佛和忍，若起瞋恨，便與佛乖，亦非弘佛道矣。是故和忍名如來衣。
問：云是法華經如來在世猶多怨嫉，況既滅度後，何故說此經，時多留難耶？
答：世人云：良藥苦口，美言逆耳。此經廢五種乘之異執，立一極之玄宗，故斥凡呵圣，排大破小，指天魔為毒蟲，說外道為惡鬼，貶執小為貧賤，挫菩薩為新學，故天魔惡聞，外道逆耳，二乘驚愕，菩薩怯弱。如此之徒，喜為留難，世間多怨嫉，言豈可虛乎？又一切眾生無始以來多起十惡業，小有人天之因，起人天因尚小，求二乘者轉希，學佛道者彌復難得。所以然者，若不起凡見圣見，舍小心，發大心，種中道善根，然後始得聞一乘極教耳。但眾生皆有凡圣大小之障，雖聞說一乘，不能信受故，憙為留難。
問：何以知一切法空名坐如來座？
答：畢竟空觀者，為成二行及辨弘經大宗。為成二行者，雖有慈悲，若無空觀者，則見有眾生，成眾生緣，名凡夫慈；若無空觀者，則見有諸法，成於法緣，成二乘慈。是以知一切法空，不見有眾生及以諸法，而起慈者，名無緣慈。無緣慈者，謂如來慈，故畢竟空觀成慈悲行。若無空觀而起忍者，則不成無生忍，亦非法忍；以畢竟空觀而起忍者，則成無生忍及以法忍，故此和忍是以如來忍名如來衣。
次明畢竟空觀成弘經大宗者，若無空觀，則破三著一，麤惑雖去，細染尋生。以有空觀，雖復破三，心不染一，名無所得也。又云：究竟涅盤常寂滅相，終歸於空。即知空為諸法之體。昔說五乘，謂從體起用，今會五為一，則攝用歸體，故言終歸於空。即知以空為諸法之體，今既弘法，宜識其體；識體故，則識其用；體用具足，方可弘經也。
又明三法者，夫為法師者，必具三事：一、入講堂；二、被法服；三、登高座。若無慈悲，即不入講堂；心不和忍，便無法服；若無空觀，則不登高座。黨闕此三事，安可弘經？說法既具此三事，受持、讀誦等，乃至四威儀、三業，皆須安住此三法也。
次合此三門以為二義，成十種法師：
一、慈悲忍辱名之為行，觀畢竟空稱之為解，謂解行法師。自有解而無行、有行而無解、無行無解、有行有解。前三可為弟子，後一方是法師。
二者、慈悲為福德，空觀為智慧，謂福慧法師。是故經云具二莊嚴，能問能答。
三者、大品經云：住於二法，魔不能害：一者、知一切法空；二、不舍一切眾生。若見有眾生不知諸法空，即墮有邊，為魔所壞；若知諸法空，舍於眾生，即墮空邊，亦為魔所壞。今具此二法，則遠離二邊，常行中道，即魔不能壞，堪於後世為物弘經，謂難壞法師。
四者、凈名經云：譬如勝怨，乃可名為勇，如是兼除老病死者，是菩薩心。以修空觀，所謂自行；慈悲和忍，所謂化他。具自行化他，謂雄勇法師。
五者、知諸法空，越凡夫地，具於慈忍，超二乘境，非凡夫行，非賢圣行，是菩薩行，謂道行法師也。
六者、大品云：菩薩住於二諦，為眾生說法，常行慈忍，住於世諦，知畢竟空，住第一義。以依二諦，為物弘經，則所言不虛，謂誠諦法師。
七者、智度論云：解四悉檀，則知十二部經八萬四千法藏無相違背。今常行慈忍，謂三悉檀，知畢竟空，是第一義悉檀。依四悉檀，為物弘經，即識一切教無相違背，謂無諍法師。
八者、即此經云：又見佛子，定慧具足，以無量喻，為眾生講法。常行慈忍，名之為定；知畢竟空，目之為慧。以具足定慧，為物弘經，名具足法師。
九者、即此經云：又見佛子，心無所著，以此妙慧，而求佛道。以觀畢竟空故，不著生死；常行慈悲故，不住涅盤。於生死涅盤，心無所著，即謂無所著法師。
十者、攝大乘論云知諸法空，名為菩薩；常行慈忍，謂摩訶薩：謂菩薩摩訶薩法師。又辨於四行，亦示弘經軌模，具如文疏述。
第九、明部黨不同門。
此經有新、舊二本。舊本名正法華，燉煌譯出六卷，名法華三昧經；又沙門支道良晉太康元年抄譯為五卷，名方等法華經。此二本南土皆無也。唯有一卷法華三昧經，又有一卷薩曇分陀利經，當別尋經目錄也寺施設檀會，講誦此經竟日，晝夜莫不歡喜。次新翻法華竟，道融法師於長安講之，開為九轍，時人呼為九轍法師。自爾已後，著述講說者不可具陳也。