僧請問：三圣問雪峰云：透網金鱗以何為食？峰云：待你透出網來即向你道。圣云：一千五百人善知識，話頭也不識。
師以頌示之：
潦倒漁翁坐釣臺，金鱗赫赫鼓波來。海門空闊才施網，霹靂一聲天地開。
雪峰云：老僧住持事大。
放去收來得自由，不堪優處亦堪優。可憐滯句承言者，爭是爭非空白頭。
僧請問：丹霞騎圣僧，意旨如何？
千變萬化，七顛八倒。騎卻圣僧，踏倒水潦。釋迦起身，比丘悟道。若會此意，寒來著襖。
僧請問雪峰鼈鼻虵因緣。
打鼓弄琵琶，相逢一會家。云門能合調，長慶解隨邪。
古曲非音律，南山鼈鼻虵。何人知妙訣？的子是玄沙。
僧問南臺圓和尚大隨龜話，圓以手翻覆示之，其僧不肯，乃質於師。
師以頌釋之：
少室之妙訣，觀根而密付。大隨曾泄機，南臺亦失悞。翻手與覆手，脫履著龜處。
明明言外傳，信何有今古？擲金鐘，輥鐵鼓，水東流，日西去。
僧請問馬大師日面佛、月面佛。
日面月面，胡來漢現。一點靈光，萬化千變。
僧請益，僧問云門：如何是正法眼？
門云：普。
但無一切心，自然合大道。應用在臨時，莫分妙不妙。
僧請問云門：如何是諸佛出身處？
門云：東山水上行。
目前有路，誰解通方？東山水上，求者茫茫。
諸佛出身處，東山水上行。目前一彈指，徧現煞分明。
日面月面過，佛手驢腳呈。皆承此個力，言外度迷情。
僧曰：眾中多以無事商量。
師復成頌：
多將無事會，無事困人心。有無俱勿念，自可剖靈音。
落落雖殊應，寥寥不在尋。宜哉萬化首，都只屬于今。
僧請問：僧問首山：如何是佛法的的大意？山云：楚王城畔，汝水東流。
楚王城畔水東流，樹倒藤枯笑不休。好是自從投子去，更無人解道油油。
僧舉趙州庭前柏樹子話，或云有此語，或云無此語。
師以頌決之：
庭前柏樹子，趙州無此語。若是本色人，直下未相許。
庭前柏樹子，趙州有此語。為報同道流，覿面如何舉？
東涌西沒，北斗藏身。法王法令，德非有鄰。
似狂不狂趙州老，或凡或圣人難曉。是非長短任君裁，老婆被伊勘破了。
婆子云：好個阿師，又與麼去。
臨岐有水復有火，遇賤即貴全可可。臺山一路去無差，幾個行人脫羈鎖。
庭前柏樹子，我道不如松。枯枝折落地，打著去年椶。
造化無私不思力，一一青青歲寒色。長短大小在目前，可笑時人會不得。
我手何似佛手？翻覆誰辨好丑？若非師子之兒，野干謾為開口。
我腳何似驢腳？隱顯千差萬錯。欲開金剛眼睛，看取目前善惡。
人人盡有生緣處，認著依前還失路。長空云破日華開，東西南北從君去。
鳥窠吹布毛，紅日午方高。趙王因好劍，滿國人帶刀。
僧問云門：如何是啐啄之機？
門云：響。
有問啐啄機，云門答云響。昨日雷轟天，夜來山水長。
寶壽開堂，三圣推出僧。
探騎飛來棒下寧，瞎人翻滿鎮州城。太平本是將軍致，不許將軍見太平。
石火光中電影分，怒雷隨震動乾坤。耳聾眼瞎人無數，誰是知恩解報恩？
僧問風穴：如何是佛？
穴云：杖林山下竹筋鞭。
杖林山下竹筋鞭，水在深溪月在天。良馬不知何處去，阿難依舊世尊前。
奇哉一見桃花後，萬別千差更不疑。獨有玄沙言未徹，子孫幾個是男兒？
昔日靈云見悟時，香苞紅萼一枝枝。如今到處還開也，陌上相逢說向誰？
僧問趙州：狗子還有佛性也無？
州云：無。
僧云：上至諸佛，下至螻蟻，皆有佛性，狗子為什麼無？
州云：有業識在。
言有業識在，誰云意不深？海枯終見底，人死不知心。
僧問云門：如何是吹毛劍？
門云：骼。
誰謂吹毛利？云門骼可知。一朝權在手，看取令行時。
僧問龍牙：古人得個什麼道理便休去歇去？
牙云：如賊入空室。
買帽相頭，量才補職。明眼衲僧，面前不識。
僧問長沙：了即業障本來空，未了還須償夙債。只如二祖是了不了？
沙云：空。
臨機無巧妙，得意不勞功。其如人不會，聞空便謂空。
僧問趙州：一物不將來時如何？
州云：放下著。
移高就下縱威權，解脫門開信可憐。不得空王真妙訣，動隨聲色被勾牽。
僧問云門：如何是超佛越祖之談？
門云：餬餅。
超佛越祖之談，覿面相呈誰領？不知箭過新羅，動地閑爭餬餅。
云門關棙子，消息少人知。有時一撥動，大地眼前前。
云門抽顧，自有來由，一點不到，休休休休！
臨濟三度問黃檗佛法大意，三度被打。
資糧更不著些些，岐路年深恐轉賒。直下痛施三頓棒，夜來依舊宿蘆花。
便言黃檗無多法，大丈夫兒豈自乖？脅下兩拳明有信，不從黃檗付將來。
僧問首山：如何是佛法大意？
山云：新婦騎驢阿家牽。
張顛不似首山顛，不動毫芒百怪全。猶得黃龍再拈出，四方明眼若為傳？
新婦騎驢阿家牽，低頭拈得一文錢。十字街頭拍手笑，東村王老屋頭穿。
云門云：火蝍蟟吞大蟲。
秦時荏轢鉆頭通，大施門開妙莫窮。火蝍蟟依舊活，拈來誰解恣英雄？
火蝍蟟吞大蟲，去年不似今年窮。直得黃茅瘴氣發，雪壓桃花處處紅。
臨濟鋤茶園次，見黃檗來，遂拄鋤頭而立，檗云：者漢困那？
濟云：鋤也未鋤，困個什麼？
檗以拄杖便打，濟接住一送，檗便倒，叫云：維那相救！
維那近前扶云：爭容得這風顛漢與麼無禮？檗以拄杖卻打維那。
濟乃連鋤地數下，云：諸方火葬，這一時活埋。
奪旗掣鼓著精神，父子雖親法不親。為報四方禪者道，等閑莫作守株人。
客情步步隨人轉，有大威光不能現。突然一喝雙耳聾，那吒眼開黃檗面。
丈夫當斷不解斷，興化為人徹底漢。已後從教眼自開，棒了罰錢趁出院。
臘月二十五，一曲超今古。鎮州大蘿卜，生長在深土。
僧問云門：不起一念，還有過也無？
門云：須彌山。
不起一念，海須彌。把來便用，休別針錐。
不落藏鋒不昧分，要伊從此脫狐身。相逢盡道休官去，林下何曾見一人？
百丈雄峰倚碧虛，其間今古道非孤。不知一句墮狐事，借問當時有也無？
有無聞說笑咍咍，不是知音不問來。莫把祖機容易泄，待伊狐眼自醒開。
潛能展事密投機，落草之談信有之。言下罕逢師子子，成群作隊野狐兒。
溈仰法幢摧已久，從頭提起又重新。誰知斷臂傳來事？光顯須憑大智人。
父子有時揚密意，神通變化不相知。喚回業識茫茫者，笑倒溈山老古錐。
呵呵大笑意難論，樹倒藤枯問有因。縱向明招言下悟，眼開只是舊時人。
因茲自抱無弦琴，歸隱疏山煙翠深。有個荊溪蔣居士，曾聞得得訪知音。
末山不露凌云頂，今古迢嶢在目前。又道本無男女相，非君莫辨火中蓮。
非色非心非行業，成男成女解隨緣。而今僧俗并群有，一一昭然總不偏。
千載石門憑沃潤，萬家檀越賴沾濡。輒將長句伽陁贊，誰謂江河壯帝都？
雨花臺下真身在，便是梁朝顯法師。南岳早傳思大道，北齊曾挫陸修詞。
沙門既悟神通妙，道士休夸咒術奇。舉一無人能舉二，至今佛日圣明時。
荷滿秋塘菊滿籬，凄涼軒檻冷風吹。西來祖意堪任處，方丈禪心正寂時。
岸住何妨停棹子，車行須是打牛兒。通人聞說呵呵笑，帶水拖泥老古錐。
深入靈山罷問禪，還家林徑步苔錢。悟懷此去須知幸，付偈誰來得有緣？
隱俗但忘憎愛見，同塵寧畏是非遷？時時好味庵中旨，若遇如君始可傳。
同是浮泡幻化身，鬢邊白發但驚春。墜星灣曾分舊，卷簟山中又話新。
君把詩篇多適性，我將佛法獨怡神。雖然禪悅吟情別，得意逍遙總要津。
山野欣逢太守賢，故伸鄙臆下云巔。莫嫌苦死辭幽隱，卻為勞生屬晚年。
多病況慚非道德，疏慵虛占好林泉。片云飄逸情無限，不用羈留重愛憐。
凌空疊翠嵐光，一簇樓臺釋子宮。誰謂道場無事到？自須蓮社有緣通。
曾迎彩旆長松下，得奉冰顏累日同。從此承恩何以報？悠悠心在白云中。
悟本道場三百載，至今香火盛玄關。未游長謂於人外，及到分明在世間。
境屬化風林壑靜，僧依勝迹錫瓶閑。訟庭無事民情樂，洞寺何妨一再還。
因訪祖參禪後，拙直尋常見愛稀。有道卻從人事得，無心應與世情違。
時光易變誰驚老？真趣難窮自覺微。尤荷多才深此意，諠譁聲共忘機。
與會勝禪老同坐夏瑯琊，至秋作偈相別，以叙一時之事涼秋時節諸禪子，去去楊朱路任差。到處有山容駐錫，何方無寺不為家？
萬緣脫去輕浮世，一性常來看落花。我亦與師雖老大，更尋幽隱過年華。
曾學云門自在禪，而今歸去豈無緣？南山下雨機雖妙，北斗藏身語更玄。
衣到老盧長把住，法從少室廣流傳。諸方彼此休分別，唯佛功深見處圓。
勝剎當年偶重棲，老來猶占自知非。欲憑別選僧中德，可使重拈石上衣。
法付王臣千古振，道期高下一心歸。何妨免我羈留事，閑為君通佛祖機。
休話東西北與南，群生佛性妙相參。詩書未必無夫子，道德何妨有老聃。
不二靈源誰共覺？以三真教自殊探。山間老也為遺物，多謝通人顧草庵。
此寄欲拋拋未得，長思來伴老嵩丘。道因無念殊途會，人到有年諸事休。
閑徑草深方禁足，碧林蟬叫又驚秋。世情追逐何時盡？覽鏡那堪更白頭？
禪性天真蓮出水，等慈及物別巖阿。供投野老門門到，飯謁林僧寺寺過。
獨木溪橋人戶少，孤村草店路頭多。風寒日晚宿歸處，猶隔畬園五里坡。
自笑年來七十三，缾盂又汲石門潭。偶迎府帥一時意，拋卻云山幾處庵。
大道也知無固必，通人應亦重相諳。翻思恩德何由報？潦倒扶持強指南。
云賴德風輕舉力，飄然又寄寶山中。龍蛇每用春雷覺，草木時將法雨蒙。
馬祖妙心傳不盡，泐潭靈派瀉無窮。回頭為報張居士，豈獨今生外護功？
聞說當年蛇虎穴，法王居後杳無蹤。庭幽寂寂深深處，山好千千萬萬重。
張氏腴田圍大嶺，馬師靈塔蔟長松。勝游輸卻君先到，還屬南昌一化封。
十卷楞嚴萬行林，法門開辟備機深。八還四就且除鑛，三漸七徵猶鏈金。
見見見時當見性，聞聞聞處要聞心。使君為物延僧講，付囑無忘佛正音。
勞生唯有僧無事，若悟真乘老更閑。三徑園林禪性在，一庵風月道心還。
傍欄碧澗長來水，隔岸青岑不買山。卻顧群情塵土，名牽利役自忘艱。
住亦無求去亦閑，飄然到處是家山。偶棲龍嶠重喦寺，又憶融峰絕頂關。
禪性誰同秋月皎？吟情自得古風還。平生聚散三回也，知向何時更會顏？
東西南北齊安道，舜日高高照不偏。千里江山稱佛國，萬家香火祝堯天。
麻城長者思聞道，柏子真身尚坐禪。機但大悲平等化，無人無我智為先。
香殘火冷漏將沈，孤坐寥寥對碧岑。萬井共當門有月，幾人同在道無心。
風傳喬木時時雨，泉瀉幽巖夜夜琴。為報參玄諸子道，西來消息好追尋。