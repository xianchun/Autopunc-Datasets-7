佛復告迦葉：善男子！菩薩摩訶薩分別開示大般涅盤，有四相義。何等為四？一者、自正；二者、正他；三者、能隨問答；四者、善解因緣義。
云何自正？若佛如來見諸因緣而有所說，譬如比丘見大火聚，便作是言：我寧抱是熾燃火聚，終不敢於如來所說十二部經及秘密藏謗言云是波旬所說。若言如來法僧無常，如是說者為自侵欺，亦欺於人，寧以利刀自斷其舌，終不說言如來法僧是無常也。若聞他說亦不信受，於此說者應生憐愍，如來法僧不可思議，應如是持，自觀己身猶如火聚，是名自正。
云何正他？佛說法時，有一女人乳養嬰兒，來詣佛所，稽首佛足，有所顧念，心自思惟，便坐一面。爾時，世尊知而故問：汝以愛念，多唅兒酥，不知籌量消與不消。爾時，女人即白佛言：甚奇！世尊！善能知我心中所念。唯愿如來教我多少！世尊！我於今朝多與兒蘇，恐不能消，將無夭壽。唯愿如來為我解說！
佛言：汝兒所食，尋即消化，增益壽命。女人聞已，心大踴躍。復作是言：如來實說，故我歡喜。世尊如是為欲調伏諸眾生故，善能分別，說消不消，亦說諸法無我無常，若佛世尊先說常者，受化之徒當言此法與外道同，即便舍去。
復告女人：若兒長大，能自行來，凡所食噉，能消難消，本所與蘇則不供足。我之所有聲聞弟子亦復如是，如汝嬰兒，不能消是常住之法，是故我先說苦、無常；若我聲聞諸弟子等功德已備，堪任修習大乘經典，我於是經為說六味。云何六味？說苦醋味、無常咸味、無我苦味、樂如甜味、我如辛味、常如淡味。彼世間中有三種味，所謂無常、無我、無樂，煩惱為薪，智慧為火，以是因緣，成涅盤飯，謂常樂我，令諸弟子悉皆甘嗜。
復告女人：汝若有緣，欲至他處，應驅惡子，令出其舍，悉以寶藏付示善子。女人白佛：實如圣教，珍寶之藏應示善子，不示惡子。姊！我亦如是，般涅盤時，如來微密無上法藏不與聲聞諸弟子等，如汝寶藏不示惡子；要當付囑諸菩薩等，如汝寶藏委付善子。何以故？聲聞弟子生變異想，謂佛如來真實滅度，然我真實不滅度也。如汝遠行未還之頃，汝之惡子便言汝死，汝實不死；諸菩薩等說言如來常不變易，如汝善子不言汝死。以是義故，我以無上秘密之藏付諸菩薩。善男子！若有眾生謂佛常住不變異者，當知是家則為有佛，是名正他。
能隨問答者，若有人來問佛世尊：我當云何不舍錢財而得名為大施檀越？佛言：若有沙門、婆羅門等少欲知足，不受、不畜不凈物者，當施其人奴婢仆使，修梵行者施與女人，斷酒肉者施以酒肉，不過中食施過中食，不著花香施以花香，如是施者，施名流布，遍至他方，財寶之費不失毫厘。是則名為能隨問答。
爾時，迦葉菩薩白佛言：世尊！食肉之人不應施肉。何以故？我見不食肉者有大功德。
佛贊迦葉：善哉！善哉！汝今乃能善知我意，護法菩薩應當如是。善男子！從今日始不聽聲聞弟子食肉，若受檀越信施之時，應觀是食如子肉想。
迦葉菩薩復白佛言：世尊！云何如來不聽食肉？
善男子！夫食肉者，斷大慈種。
迦葉又言：如來何故先聽比丘食三種凈肉？
迦葉！是三種凈肉隨事漸制。
迦葉菩薩復白佛言：世尊！何因緣故，十種不凈，乃至九種清凈而復不聽？
佛告迦葉：亦是因事漸次而制。當知即是現斷肉義。
迦葉菩薩復白佛言：云何如來稱贊魚肉為美食耶？
善男子！我亦不說魚肉之屬為美食也。我說甘蔗、粳米、石蜜、一切谷麥，及黑石蜜、乳酪、蘇油，以為美食。雖說應畜種種衣服，所應畜者要是壞色，何況貪著是魚肉味。
迦葉復言：如來若制不食肉者，彼五種味：乳酪、酪漿、生酥、熟酥、胡麻油等，及諸衣服憍奢耶衣、珂貝、皮革、金、銀、盂器，如是等物亦不應受。
善男子！不應同彼尼乾所見，如來所制一切禁戒各有異意。異意故，聽食三種凈肉；異想故，斷十種肉；異想故，一切悉斷及自死者。
迦葉！我從今日制諸弟子不得復食一切肉也。迦葉！其食肉者，若行、若住、若坐、若臥，一切眾生聞其肉氣悉生恐怖。譬如有人近師子已，眾人見之，聞師子臭，亦生恐怖。
善男子！如人噉蒜，臭穢可惡，余人見之，聞臭舍去，設遠見者猶不欲視，況當近之。諸食肉者亦復如是，一切眾生聞其肉氣，悉皆恐怖，生畏死想，水陸空行有命之類悉舍之走，咸言此人是我等怨。是故菩薩不習食肉，為度眾生，示現食肉，雖現食之，其實不食。
善男子！如是菩薩清凈之食猶尚不食，況當食肉？善男子！我涅盤後無量百歲，四道圣人悉復涅盤，正法滅後，於像法中當有比丘似像持律，少讀誦經，貪嗜飲食，長養其身；身所被服，麤陋丑惡，形容顦顇，無有威德，放畜牛羊，擔負薪草，頭須發爪悉皆長利；雖服袈裟，猶如獵師，細視徐行，如貓伺鼠，常唱是言：我得羅漢。多諸病苦，眠臥糞穢，外現賢善，內懷貪嫉，如受瘂法婆羅門等，實非沙門，現沙門像，邪見熾盛，誹謗正法。如是等人破壞如來所制戒律，正行威儀，說解脫果，離不凈法及壞甚深秘密之教，各自隨意，反說經律，而作是言：如來皆聽我等食肉。自生此論，言是佛說，互共諍訟，各自稱是沙門釋子。
善男子！爾時復有諸沙門等貯聚生谷，受取魚肉，手自作食，執持油瓶、寶蓋、革屣；親近國王、大臣、長者，占相星宿，勤修醫道，畜養奴婢、金銀、琉璃、車&#;、馬瑙、頗梨、真珠、珊瑚、虎珀、璧玉、珂貝、種種果蓏；學諸伎藝、畫師泥作、造書教學、種植根栽、蠱道咒幻、和合諸藥、作倡伎樂、香花治身、樗蒱圍、學諸工巧。若有比丘能離如是諸惡事者，當說是人真我弟子。
爾時，迦葉復白佛言：世尊！諸比丘、比丘尼、優婆塞、優婆夷因他而活，若乞食時得雜肉食，云何得食應清凈法？
佛言：迦葉！當以水洗，令與肉別，然後乃食。若其食器為肉所污，但使無味，聽用無罪，若見食中多有肉者，則不應受，一切現肉悉不應食，食者得罪。我今唱是斷肉之制，若廣說者，則不可盡，涅盤時到，是故略說，是則名為能隨問答。
迦葉！云何善解因緣義？如有四部之眾來問我言：世尊！如是之義，如來初出，何故不為波斯匿王說是法門深妙之義？或時說深，或時說淺，或名為犯，或名不犯。云何名墮？云何名律？云何名波羅提木叉義？
佛言：波羅提木叉者，名為知足，成就威儀，無所受畜；亦名凈命。墮者，名四惡趣。又復墮者，墮於地獄乃至阿鼻，論其遲速，過於暴雨，聞者驚怖，堅持禁戒，不犯威儀，修習知足，不受一切不凈之物。又復墮者，長養地獄、畜生、餓鬼，以是諸義，故名曰墮。波羅提木叉者，離身口意不善邪業。律者，入戒威儀，深經善義，遮受一切不凈之物及不凈因緣，亦遮四重、十三僧殘、二不定法、三十舍墮、九十一墮、四悔過法、眾多學法、七滅諍等。或復有人盡破一切戒。云何一切？謂四重法，乃至七滅諍法。或復有人誹謗正法甚深經典，及一闡提具足成就，盡一切相無有因緣。如是等人，自言我是聰明利智，輕重之罪悉皆覆藏，覆藏諸惡如龜藏六，如是眾罪，長夜不悔；以不悔故，日夜增長，是諸比丘所犯眾罪終不發露，是使所犯遂復滋蔓。是故如來知是事已，漸次而制，不得一時。
爾時，有善男子、善女人白佛言：世尊！如來久知如是之事，何不先制？將無世尊欲令眾生入阿鼻獄？譬如多人欲至他方，迷失正路，隨逐邪道，是諸人等不知迷故，皆謂是道，復不見人可問是非。眾生如是迷於佛法，不見正真，如來應為先說正道，勑諸比丘：此是犯戒，此是持戒，當如是制。何以故？如來正覺是真實者，知見正道，惟有如來天中之天能說十善增上功德及其義味，是故啟請應先制戒。
佛言：善男子！若言如來能為眾生宣說十善增上功德，是則如來視諸眾生如羅睺羅。云何難言將無世尊欲令眾生入於地獄？我見一人有墮阿鼻地獄因緣，尚為是人住世一劫，若減一劫，我於眾生有大慈悲，何緣當誑如子想者令入地獄？
善男子！如王國內有納衣者，見衣有孔，然後方補。如來亦爾，見諸眾生有入阿鼻地獄因緣，即以戒善而為補之。善男子！譬如轉輪圣王先為眾生說十善法，其後漸漸有行惡者，王即隨事漸漸而斷；斷諸惡已，然後自行圣王之法。善男子！我亦如是，雖有所說，不得先制，要因比丘漸行非法，然後方乃隨事制之，樂法眾生隨教修行，如是等眾乃能得見如來法身。如轉輪王所有輪寶不可思議，如來亦爾，不可思議，法僧二寶亦不可思議，能說法者及聞法者皆不可思議，是名善解因緣義也。菩薩如是分別開示四種相義，是名大乘大涅盤中因緣義也。
復次，自正者，所謂得是大般涅盤。正他者，我為比丘說言如來常存不變。隨問答者，迦葉！因汝所問，故得廣為菩薩摩訶薩、比丘、比丘尼、優婆塞、優婆夷說是甚深微妙義理。因緣義者，聲聞、緣覺不解如是甚深之義，不聞伊字三點而成解脫涅盤、摩訶般若成秘密藏。我今於此闡揚，分別為諸聲聞開發慧眼，假使有人作如是言：如是四事云何為一，非虛妄耶？即應反質：是虛空無所有，不動無礙，如是四事有何等異，是豈得名為虛妄乎？
不也，世尊！如是諸句即是一義，所謂空義。自正、正他、能隨問答、解因緣義亦復如是，即大涅盤，等無有異。
佛告迦葉：若有善男子、善女人作如是言：如來無常，云何當知是無常耶？如佛所言：滅諸煩惱，名為涅盤，猶如火滅，悉無所有。滅諸煩惱亦復如是，故名涅盤。云何如來為常住法不變易耶？如佛言曰：離諸有者，乃名涅盤。是涅盤中無有諸有，云何如來為常住法不變易耶？如衣壞盡，不名為物。涅盤亦爾，滅諸煩惱，不名為物。云何如來為常住法不變易耶？如佛言曰：離欲寂滅，名曰涅盤。如人斬首，則無有首。離欲寂滅亦復如是，空無所有，故名涅盤。云何如來為常住法不變易耶？如佛言曰：
譬如熱鐵，搥打星流，散已尋滅，莫知所在。得正解脫，
亦復如是。已度婬欲，諸有淤泥，得無動處，不知所至。
云何如來為常住法不變易耶？迦葉！若有人作如是難者，名為邪難。迦葉！汝亦不應作是憶想，謂如來性是滅盡也。迦葉！滅煩惱者，不名為物。何以故？永畢竟故，是故名常。是句寂靜，為無有上，滅盡諸相無有遺余；是句鮮白，常住不退，是故涅盤名曰常住。如來亦爾，常住無變。言星流者，謂煩惱也。散已尋滅，莫知所在者，謂諸如來煩惱滅已，不在五趣，是故如來是常住法，無有變易。
復次，迦葉！諸佛所師，所謂法也，是故如來恭敬供養。以法常故，諸佛亦常。
迦葉菩薩復白佛言：若煩惱火滅，如來亦滅，是則如來無常住處，如彼迸鐵，赤色滅已，莫知所至。如來煩惱亦復如是，滅無所至，又如彼鐵，熱與赤色滅已無有。如來亦爾，滅已無常，滅煩惱火便入涅盤，當知如來即是無常。
善男子！所言鐵者，名諸凡夫，凡夫之人雖滅煩惱，滅已復生，故名無常。如來不爾，滅已不生，是故名常。
迦葉復言：如鐵赤色滅已，還置火中，赤色復生。如來若爾，應還生結；若結還生，即是無常。
佛言：迦葉！汝今不應作如是言：如來無常。何以故？如來是常。善男子！如彼燃木，滅已有灰，煩惱滅已，便有涅盤。壞衣、斬首、破瓶等喻亦復如是，如是等物各有名字，名曰壞衣、斬首、破瓶。迦葉！如鐵冷已，可使還熱。如來不爾，斷煩惱已，畢竟清涼，煩惱熾火更不復生。迦葉！當知無量眾生猶如彼鐵，我以無漏智慧熾火燒彼眾生諸煩惱結。
迦葉復言：善哉！善哉！我今諦知如來所說諸佛是常。
佛言：迦葉！譬如圣王素在後宮，或時游觀在於後園，王雖不在諸婇女中，亦不得言圣王命終。善男子！如來亦爾，雖不現於閻浮提界，入涅盤中，不名無常，如來出於無量煩惱，入于涅盤安樂之處，游諸覺華，歡娛受樂。
迦葉復問：如佛言曰：我已久度煩惱大海。若佛已度煩惱海者，何緣復共耶輸陀羅生羅睺羅？以是因緣，當知如來未度煩惱諸結大海。唯愿如來說其因緣！
佛告迦葉：汝不應言如來久度煩惱大海，何緣復共耶輸陀羅生羅睺羅？以是因緣，當知如來未度煩惱諸結大海。善男子！是大涅盤能建大義，汝等今當至心諦聽，廣為人說，莫生驚疑。若有菩薩摩訶薩住大涅盤，須彌山王如是高廣悉能令入葶藶子糩，其諸眾生依須彌者亦不迫迮，無來往想，如本不異，唯應度者見是菩薩以須彌山內葶藶糩，復還安止本所住處。
善男子！復有菩薩摩訶薩住大涅盤，能以三千大千世界置葶藶糩，其中眾生亦無迫迮及往來想，如本不異，唯應度者見是菩薩以此三千大千世界置葶藶糩，復還安止本所住處。
善男子！復有菩薩摩訶薩住大涅盤，能以三千大千世界內一毛孔，乃至本處亦復如是。善男子！復有菩薩摩訶薩住大涅盤，斷取十方三千大千諸佛世界置於針鋒，如貫棗葉，擲著他方異佛世界，其中所有一切眾生不覺往返為在何處，唯應度者乃能見之，乃至本處亦復如是。
善男子！復有菩薩摩訶薩住大涅盤，斷取十方三千大千諸佛世界置於右掌，如陶家輪擲置他方微塵世界，無一眾生有往來想，唯應度者乃見之耳，乃至本處亦復如是。
善男子！復有菩薩摩訶薩住大涅盤，斷取一切十方無量諸佛世界悉內己身，其中眾生悉無迫迮，亦無往返及住處想，唯應度者乃能見之，乃至本處亦復如是。
善男子！復有菩薩摩訶薩住大涅盤，以十方世界內一塵中，其中眾生亦無迫迮、往返之想，唯應度者乃能見之，乃至本處亦復如是。
善男子！是菩薩摩訶薩住大涅盤，則能示現種種無量神通變化，是故名曰大般涅盤。是菩薩摩訶薩所可示現如是無量神通變化，一切眾生無能測量，汝今云何能知如來習近婬欲，生羅睺羅？
善男子！我已久住是大涅盤，種種示現神通變化，於此三千大千世界、百億日月、百億閻浮提種種示現，如首楞嚴經中廣說。我於三千大千世界或閻浮提示現涅盤，亦不畢竟取於涅盤；或閻浮提示入母胎，令其父母生我子想，而我此身畢竟不從婬欲和合而得生也。我已久從無量劫來離於婬欲，我今此身即是法身，隨順世間示現入胎。
善男子！此閻浮提林微尼園示現從母摩耶而生，生已即能東行七步，唱如是言：我於人、天、阿修羅中最尊最上。父母、人、天見已驚喜，生希有心，而諸人等謂是嬰兒，而我此身無量劫來久離是法，如來身者即是法身，非是肉血、筋脈、骨髓之所成立，隨順世間眾生法故，示為嬰兒。南行七步，示現欲為無量眾生作上福田；西行七步，示現生盡永斷老死是最後身；北行七步，示現已度諸有生死；東行七步，示為眾生而作導首；四維七步，示現斷滅種種煩惱四魔種性，成於如來、應、正遍知；上行七步，示現不為不凈之物之所染污，猶如虛空；下行七步，示現法雨滅地獄火，令彼眾生受安隱樂，毀禁戒者，示作霜雹。
於閻浮提生七日已，又示剃發。諸人皆謂我是嬰兒，初始剃發，一切人、天、魔王波旬、沙門、婆羅門無有能見我頂相者，況有持刀臨之剃發。若有持刀至我頂者，無有是處。我久已於無量劫中剃除須發，為欲隨順世間法故，示現剃發。我既生已，父母將我入天祠中，以我示於摩醯首羅，摩醯首羅即見我時，合掌恭敬，立在一面。我已久於無量劫中舍離如是入天祠法，為欲隨順世間法故，示現如是。我於閻浮提示現穿耳，一切眾生實無有能穿我耳者，隨順世間眾生法故，示現如是。
復以諸寶作師子璫，用莊嚴耳，然我已於無量劫中離莊嚴具，為欲隨順世間法故，作是示現。示入學堂修學書疏，然我已於無量劫中具足成就，遍觀三界所有眾生，無有堪任為我師者，為欲隨順世間法故，示入學堂，故名如來、應、正遍知，習學乘象、盤馬、捔力種種伎藝亦復如是。於閻浮提而復示現為王太子，眾生皆見我為太子，於五欲中歡娛受樂，然我已於無量劫中舍離如是五欲之樂，為欲隨順世間法故，示如是相。
相師占我若不出家，當為轉輪圣王，王閻浮提，一切眾生皆信是言，然我已於無量劫中舍轉輪王位，為法輪王，於閻浮提現離婇女五欲之樂。見老病死及沙門已，出家修道，眾生皆謂悉達太子初始出家，然我已於無量劫中出家學道，隨順世法，故示如是。我於閻浮提示現出家，受具足戒，精勤修道，得須陀洹果、斯陀含果、阿那含果、阿羅漢果，眾人皆謂是阿羅漢果易得不難，然我已於無量劫中成阿羅漢果。為欲度脫諸眾生故，坐於道場菩提樹下，以草為座，摧伏眾魔，眾皆謂我始於道場菩提樹下降伏魔官，然我已於無量劫中久降伏已，為欲降伏剛強眾生，故現是化。
我又示現大小便利、出息入息，眾皆謂我有大小便利、出息入息，然我是身所得果報悉無如是大小便利、出入息等，隨順世間，故示如是。我又示現受人信施，然我是身都無饑渴，隨順世法，故示如是。
我又示同諸眾生故，現有睡眠，然我已於無量劫中具足無上深妙智慧，遠離三有，進止威儀。頭痛、腹痛、背痛、木槍、洗足、洗手、洗面、漱口、嚼楊枝等，眾皆謂我有如是事，然我此身都無此事。我足清凈猶如蓮花，口氣凈潔如優鉢羅香，一切眾生謂我是人，我實非人。
我又示現受糞掃衣，浣濯縫打，然我久已不須是衣。眾人皆謂羅睺羅者是我之子，輸頭檀王是我之父，摩耶夫人是我之母，處在世間，受諸快樂，離如是事，出家學道，眾人復言：是王太子，瞿曇大姓，遠離世樂，求出世法。然我久離世間婬欲，如是等事，悉是示現。一切眾生咸謂是人，然我實非。
善男子！我雖在此閻浮提中數數示現入於涅盤，然我實不畢竟涅盤，而諸眾生皆謂如來真實滅盡，而如來性實不永滅，是故當知是常住法、不變易法。善男子！大涅盤者，即是諸佛如來法界。我又示現閻浮提中出於世間，眾生皆謂我始成佛，然我已於無量劫中所作已辦，隨順世法故，復示現於閻浮提初出成佛。
我又示現於閻浮提不持禁戒，犯四重罪，眾人皆見，謂我實犯，然我已於無量劫中堅持禁戒，無有漏缺。我又示現於閻浮提為一闡提，眾人皆見是一闡提，然我實非一闡提也。一闡提者，云何能成阿耨多羅三藐三菩提？
我又示現於閻浮提破和合僧，眾生皆謂我是破僧，我觀人天無有能破和合僧者。我又示現於閻浮提護持正法，眾人皆謂我是護法，悉生驚怪，諸佛法爾，不應驚怪。我又示現於閻浮提為魔波旬，眾人皆謂我是波旬，然我久於無量劫中離於魔事，清凈無染，猶如蓮花。我又示現於閻浮提女身成佛，眾人皆言：甚奇！女人能成阿耨多羅三藐三菩提。如來畢竟不受女身，為欲調伏無量眾生，故現女像，憐愍一切諸眾生故，而復示現種種色像。
我又示現閻浮提中生於四趣，然我久已斷諸趣因，以業因故，墮於四趣，為度眾生，故生是中。我又示現閻浮提中作梵天王，令事梵者安住正法，然我實非，而諸眾生咸皆謂我為真梵天，示現天像遍諸天廟亦復如是。
我又示現於閻浮提入婬女舍，然我實無貪婬之想，清凈不污，猶如蓮花，為諸貪婬嗜色眾生於四衢道宣說妙法，然我實無欲穢之心，眾人謂我守護女人。我又示現於閻浮提入青衣舍，為教諸婢，令住正法，然我實無如是惡業墮在青衣。我又示現閻浮提中而作博士，為教童蒙，令住正法。我又示現於閻浮提入諸酒會、博弈之處，示受種種勝負斗諍，為欲拔濟彼諸眾生，而我實無如是惡業，而諸眾生皆謂我作如是之業。
我又示現久住塚間，作大鷲身，度諸飛鳥，而諸眾生皆謂我是真實鷲身，然我久已離於是業，為欲度彼諸鳥鷲故，示如是身。我又示現閻浮提中作大長者，為欲安立無量眾生住於正法。又復示作諸王、大臣、王子、輔相，於是眾中各為第一，為修正法，故住王位。我又示現閻浮提中疫病劫起，多有眾生為病所惱，先施醫藥，然後為說微妙正法，令其安住無上菩提，眾人皆謂是病劫起。
又復示現閻浮提中饑餓劫起，隨其所須供給飲食，然後為說微妙正法，令其安住無上菩提。又復示現閻浮提中刀兵劫起，即為說法，令離怨害，使得安住無上菩提。又復示現為計常者說無常想，計樂想者為說苦想，計我想者說無我想，計凈想者說不凈想。
若有眾生貪著三界，即為說法，令離是處。度眾生故，為說無上微妙法藥；為斷一切煩惱樹故，種植無上法藥之樹；為欲拔濟諸外道故，說於正法。雖復示現為眾生師，而心初無眾生師想，為欲拔濟諸下賤故，現入其中而為說法，非是惡業受是身也。如來正覺如是，安住於大涅盤，是故名為常住無變。
如閻浮提，東弗于逮、西瞿耶尼、北郁單越亦復如是；如四天下三千大千世界亦爾，二十五有如首楞嚴經中廣說，以是故名大般涅盤。若有菩薩摩訶薩安住如是大般涅盤，能示如是神通變化而無所畏。
迦葉！以是緣故，汝不應言羅睺羅者是佛之子。何以故？我於往昔無量劫中已離欲有，是故如來名曰常住，無有變易。
迦葉復言：如來云何名曰常住？如佛言曰：如燈滅已，無有方所。如來亦爾，既滅度已，亦無方所。
佛言：迦葉善男子！汝今不應作如是言：燈滅盡已，無有方所。如來亦爾，既滅度已，無有方所。善男子！譬如男女然燈之時，燈爐大小悉滿中油，隨有油在，其明猶存；若油盡已，明亦俱盡。其明滅者，喻煩惱滅。明雖滅盡，燈爐猶存。如來亦爾，煩惱雖滅，法身常存。善男子！於意云何，明與燈爐為俱滅不？
迦葉答言：不也，世尊！雖不俱滅，然是無常。若以法身喻燈爐者，燈爐無常。法身亦爾，應是無常。
善男子！汝今不應作如是難。如世間言器，如來世尊無上法器，而器無常，非如來也。一切法中，涅盤為常，如來體之，故名為常。復次，善男子！言燈滅者，即是羅漢所證涅盤，以滅貪愛諸煩惱故，喻之燈滅。阿那含者，名曰有貪，以有貪故，不得說言同於燈滅。是故我昔覆相說言，喻如燈滅，非大涅盤同於燈滅。阿那含者，非數數來，又不還來二十五有，更不受於臭身、蟲身、食身、毒身，是則名為阿那含也。若更受身，名為那含，不受身者，名阿那含；有去來者，名曰那含，無去來者，名阿那含。