師參法眼，眼指雨謂師曰：滴滴落在上座眼。師初不喻旨，後因閱華嚴感悟，承眼印可。
上堂曰：十方諸佛常在汝前，還見麼？若言見，將心見？將眼見？所以道：一切法不生，一切法不滅。若能如是解，諸佛常現前。又曰：見色便見心，且喚甚麼作心？山河大地、萬象森羅、青黃赤白、男女等相，是心？不是心？若是心，為甚麼卻成物象去？若不是心，又道見色便見心。還會麼？只為迷此而成顛倒，種種不同，於無同異中，強生同異。且如今直下承當，頓豁本心，皎然無一物可作見聞。若離心別求解脫者，古人喚作迷波討源，卒難曉悟。
僧問：教中道：唯一堅密身，一切塵中見。又道：佛身充滿於法界，普現一切群生前。於此二途，請師說。
師曰：唯一堅密身，一切塵中見。
師謁法眼，眼曰：子於參請外，看甚麼經？
師曰：華嚴經。
眼曰：總、別、同、異、成、壞六相，是何門攝屬？
師曰：文在中，據理則世出世間一切法皆具六相也。
眼曰：空還具六相也無？師無對。
眼曰：汝問我。
師乃問：空還具六相也無？
眼曰：空。師於是開悟，踴躍禮謝。
眼曰：子作麼生會？
師曰：空。眼然之。
異日，因四眾士女入院，眼問曰：律中道：隔壁聞釵釧聲，即名破戒。現睹金銀合雜，朱紫駢闐，是破戒？不是破戒？
師曰：好個入路。
眼曰：汝向後有五百毳徒，為王侯所重在。
師到大愚，芝坐間開合子取香燒，師問：作麼生燒？芝便放香爐中燒。
師指曰：訝郎當漢又恁麼去也。
問：鬧中取靜時如何？
師曰：頭枕布袋。
問：四山火來時如何？
師曰：物逐人興。
永首座與師同辭汾陽，永未盡其妙，從師二十年，終不脫灑。一夕圍爐，深夜，師以火筯敲炭曰：永首座！永首座！
永咄曰：野狐精！
師乃指永曰：訝郎當漢又恁麼去也。永乃豁然。
上堂：道吾打鼓，四大部洲同參；柱杖橫也，挑括乾坤大地；鉢盂覆也，蓋卻恒沙世界。且問諸人：向甚麼處安身立命？若也知得，向北俱盧洲吃粥吃飯；若也不知，長連床上吃粥吃飯。
示眾：一切圣賢皆以無為法而有差別。前是按山，後是主山，那個是無為法？良久，云：向下文長，付在來日。
作示徒偈曰：
黑黑黑，道道道；
明明明，得得得。
上堂：山僧因看華嚴金師子章第九由心回轉善成門又釋曰：如一尺之鏡，納重重之影像。若然者，道有也得，道無也得，道非亦得，道是亦得。雖然如是，更須知有柱杖頭上一竅。若也不會，柱杖子穿燈籠入佛殿，撞著釋迦，磕倒彌勒，露柱拊掌呵呵大笑。你且道笑個甚麼？卓柱杖，下座。
上堂：汝等諸人在我這過夏，與你點出五般病：一、不得向萬里無寸草處去；二、不得孤峰獨宿；三、不得張弓架箭；四、不得物外安身；五、不得滯於生殺。何故？一處有滯，自救難為；五處若通，方名導師。汝等諸人若到諸方遇明眼作者，與我通個消息，貴得祖風不墜。若是常徒，即便寢息。何故？躶形國夸服飾，想君太煞不知時。
示眾云：有句無句，如藤倚樹，樹倒藤枯，好一堆爛柴。
僧問：昔日靈山分半座，二師相見事如何？
師曰：記得麼？僧良久。
師打禪床一下，曰：多年忘卻也。乃曰：且住！且住！若向言中取則，句明機，也似迷頭認影。若也舉唱宗乘，大似一塲寐語。雖然如是，官不容鍼，私通車馬，放一線道，有個葛藤處。遂敲禪床一下，曰：三世諸佛盡皆頭痛，且道大眾還有免得底麼？若一人免得，無有是處；若免不得，海印發光。乃豎起拂子曰：這個是印，那個是光？這個是光，那個是印？掣電之機，徒勞佇思。會麼？老僧說夢，且道夢見個甚麼？南柯十更。若不會，聽取一頌：北斗掛須彌，杖頭挑日月。林泉有商量，夏末秋風切。珍重！
陞座，揭香合子曰：明頭來，明頭合；暗頭來，暗頭合。若道得，天下橫行；道不得，且合卻。
問：通身是眼，口在甚麼處？
師曰：三跳。
曰：不會。
師曰：章底詞秋罷，歌韻向春生。
慈明有善侍者，號稱明眼，聞師之風，自石霜至大愚。入室，師趯出只履示之，善退身而立；師俯取履，善輒踏倒；師起面壁，以手點津連畫其壁三，善瞠立其後；師旋轉，以履打至法堂。
善曰：與麼為人，瞎卻一城人眼在。
公出守汝州，謁廣慧，廣慧接見，公便問：布鼓當軒擊，誰是知音者？
廣慧曰：來風甚辨。
公曰：恁麼則禪客相逢只彈指也。
廣慧曰：君子可入。公應喏喏。
廣慧曰：草賊大敗。
夜語次，廣慧曰：秘監曾與甚人道話來？
公曰：某曾問云巖諒監寺：兩個大蟲相齩時如何？諒曰：一合相。某曰：我只管看。未審恁麼道，還得麼？
廣慧曰：這即不然。
公曰：請和尚別一轉語。
廣慧以手作拽鼻勢曰：這畜生！更聝跳在。
公於言下脫然無疑，有偈曰：
八角磨盤空走，金毛獅子變作狗。
擬欲將身北斗藏，應須合掌南辰後。
示眾：古人云：五蘊山頭一段空，同門出入不相逢，無量劫來賃屋住，到頭不識主人翁。有老宿拈云：既不識他，當初問甚麼人賃？恁麼拈也太遠在。何故？須知死人路上有活人出身處，活人路上死人無數。那個是活人路上死人無數？那個是死人路上活人出身處？若檢點得分明，拈卻炙脂帽子，脫卻鶻臭布衫。
僧問：如何是佛？
師曰：布發掩泥，橫身臥地。
曰：意旨如何？
師曰：任是波旬也皺眉。
曰：謝師指示。
師曰：西天此土。
問：學人上來，請師說法。
師曰：林間鳥噪，水底魚行。
上堂：須彌頂上不扣金鐘，畢鉢巖中無人聚會。山僧倒騎佛殿，諸人反著草鞋。朝游檀特，暮到羅浮。柱杖鍼筒，自家收取。
上堂，師云：衲僧橫說豎說，未知有頂門上眼。
時有僧問：如何是頂門上眼？
師曰：衣穿瘦骨露，屋破看星眠。
上堂，大眾集定，乃曰：上來道個不審，能銷萬兩黃金；下去道個珍重，亦銷得四天下供養。若作佛法話會，滴水難消；若作無事商量，眼中著屑。且作麼生即是？良久，曰：還會麼？珍重！
上堂：夫為宗師，須是驅耕夫之牛，奪饑人之食，遇賤即貴，遇貴即賤。驅耕夫之牛，令他苗稼豐登；奪饑人之食，令他永絕饑渴；遇賤即貴，握土成金；遇貴即賤，變金成土。老僧亦不驅耕夫之牛，亦不奪饑人之食。何謂？耕夫之牛，我復何用？饑人之食，我復何餐？我也不握土成金，也不變金作土。何也？金是金，土是土，玉是玉，石是石，僧是僧，俗是俗，古今天地，古今日月，古今山河，古今人倫。雖然如此，打破大散關，幾個迷逢達摩？
上堂：鴈過長空，影沈寒水，鴈無遺蹤之意，水無留影之心。若能如是，方解向異類中行，不用續鳧截鶴，夷岳盈壑。放行也，百丑千拙；收來也，攣攣拳拳。用之，則敢與八大龍王鬪富；不用，都來不直半分錢。參。
上堂：髑髏常干世界，鼻孔摩觸家風。芭蕉聞雷開，葵花隨日轉。諸仁者！芭蕉聞雷開，還有耳麼？葵花隨日轉，還有眼麼？若也會得，西天即是此土；若也不會，七九六十三。收。
上堂：靈源絕朕，普現色身。法離斷常，有無堪示。所以道：塵塵不見佛，剎剎不聞經。要會靈山親授記，晝見日，夜見星。良久，曰：若到諸方，不得錯舉。參。
上堂：無邊剎境，自他不隔於毫端。且道妙喜世界不動如來說甚麼法？十世古今，始終不離於當念，只如威音王佛最初一會度多少人？若是通方作者，試為道看。良久，曰：行路難，行路難，萬仞峰頭君自看。
上堂，僧問：天不能蓋，地不能載，未審是甚麼人？
師曰：掘地深埋。
曰：此人還受安排也無？
師曰：土上更加泥。
師問僧：無手人能行拳，無舌人解言語，忽然無手人打無舌人，無舌人道個甚麼？
色空頌二首：
色空空色色空空，礙卻潼關路不通。
劫火洞然毫末盡，青山依舊白云中。
東西南北，十萬八千。
空生罔措，火生蓮。
叢林號為皓布裩。一日，為張無盡舉：傅大士頌曰：空手把鉏頭，步行騎水牛，人從橋上過，橋流水不流。又舉：洞山頌曰：五臺山頂云蒸飯，佛殿階前狗尿天，剎竿頭上煎子，三個猢猻夜簸錢。此二頌只頌得法身邊事，不頌得法身向上事。
張曰：請和尚頌。
師曰：昨夜雨霶澎，打倒蒲萄棚，知事普請行者人力，拄底拄，撐底撐，撐撐拄拄到天明，依舊可憐生。
僧問：如何是永明妙旨？
師曰：更添香著。
曰：謝師指示。
師曰：且喜沒交涉。僧禮拜。
師曰：聽取一偈：欲識永明旨，門前一湖水，日照光明生，風來波浪起。
問：如何是大圓鏡？
師曰：破砂盆。
二僧來參，乃問參頭：曾到此間否？
曰：曾到。
又問第二上座：曾到否？
曰：不曾到。
師曰：一得一失。
少選，侍僧問：適來二僧，未審那個得？那個失？
師曰：汝曾識這二僧也無？
曰：不曾識。
師曰：同坑無異土。
指法以佛祖之語為銓準，曰：迦葉波初聞偈曰：諸法從緣生，諸法從緣滅，我師大沙門，嘗作如是說。此佛祖骨髓也。龍勝曰：無物從緣生，無物從緣滅，起惟諸緣起，滅惟諸緣滅。乃知色生時但是空生，色滅時但是空滅。譬如風性本不動，以緣起故動，倘風本性動，則寧有靜時哉？密室中若有風，風何不動？若無風，遇緣即起。非特風為然，一切法皆然。維摩謂文殊師利曰：不來相而來，不見相而見。文殊乃曰：如是，居士若來已，更不來；若去已，更不去。所以者何？來者無所從來，去者無所至所，可見者更不可見。此緣起無生之旨也。
問：學人久在永明，為甚麼不會永明家風？
師曰：不會處會取。
曰：不會處如何會？
師曰：牛胎生象子，碧海起紅塵。
上堂：諸上座！舍一知識，參一知識，盡道善財南游之式樣。且問上座：只如善財禮辭文殊，擬登妙峰謁德云比丘，及到彼所，何以德云卻於別峰相見？夫教意祖意，同一方便，終無別理。彼若明得，此亦昭然。諸上座即今簇著老僧，是相見？是不相見？此處是妙峰？是別峰？脫或從此省去，可謂不孤負老僧，亦常見德云比丘，未嘗剎那相舍，還信得及麼？
師偈三首，曰：
非風幡動仁心動，自古相傳直至今。
今後水云人欲曉，祖師真是好知音。
又曰：
若是見色便見心，人來問著方難答。
若求道理說多般，孤負平生三事衲。
又曰：
曠大劫來只如是，如是同天亦同地。
同地同天作麼形？作麼形兮無不是。
上堂：華嚴稱佛身充滿於法界，是真個也無？且如佛身既已充滿法界，菩薩界、緣覺聲聞界、人天修羅界、餓鬼地獄畜生界，應無處蹲。如是理論，太煞聱訛。尋常說諸法所生，唯心所現，且道即今六根所對六境，與汝是同耶？是別耶？同則何不作一塊？別則如何說唯是一心？大須著精彩，佛法不是等閑。
上堂：天臺教中說文殊、觀音、普賢三門。文殊門者，一切色；觀音門者，一切聲；普賢門者，不動步而到。我道文殊門者，不是一切色；觀音門者，不是一切聲；普賢門者，是個甚麼？莫道別卻天臺教說話。無事，且退。
上堂：你等諸人，夜間眠熟不知一切，既不知一切，且問你等那時有本來性？無本來性？若道有本來性，又不知一切，與死無異；若道無本來性，睡眠忽省，覺知如故。還會麼？不知一切，與死無異。睡眠忽省，覺知如故，如是等時是個甚麼？若也不會，各體究取。無事，莫立。
師同國師普請次，聞墮薪有省，作偈曰：
撲落非他物，縱橫不是塵。
山河及大地，全露法王身。
住後，中丞王公隨一日過師，師擁毳負暄自若，王下拜，師推蒲團席地與坐，笑語終日而去。門人讓師曰：此一眾所仰，奈何不加禮。
他日王復來，師出前趨迎之，王曰：何不如前日相見？
師曰：中丞即得，奈知事嗔何！王益重之。
師謂門弟子曰：達摩言：此方經，惟楞伽可以印心。吾讀此經，偈曰：諸法無法體，而說惟是心，不見於自心，而起於分別。可謂大慈悲父如實極談，我輩自不領受，背負恩德如恒河沙。
或問曰：然則見自心遂斷分別乎？
師曰：非然也，譬如調馬，馬自見其影而不驚。何以故？以自知其影從自身出故。吾以是知，不斷分別，亦舍心相也。只今目前如實而觀，不見纖毫。祖師曰：若見現在、過去，未來亦應見；若不見過去、未來，現在亦不應見。此語分明，人自迷昧。
有僧侍立，師顧視久之，問曰：百千三昧，無量妙門，作一句說與汝，汝還信否？
對曰：和尚誠言，何敢不信？
師指其左曰：過這邊來。
僧將趨，師咄之曰：隨聲逐色，有甚了期？出去！
一僧知之，即趨入，師理前語問之，亦對曰：安敢不信？
師又指其左曰：過這邊來。僧豎住不往。
師又咄曰：汝來親近我，反不聽我語。出去！
舜老夫暮年有所開示，但曰：本自無事，從我何求？
師聞之，謂侍者曰：老夫耄矣！何不有事令無事，無事令有事，是謂凈佛國土，成就眾生。
師室中常問僧曰：人人盡有生緣，上座生緣在何處？正當問答交鋒，卻復伸手曰：我手何似佛手？又問諸方參請宗師所得，卻復垂腳曰：我腳何似驢腳？三十余年示此三問，學者莫能契旨，天下叢林目為三關。
僧問：如何是露地白牛？
師以火筯橫火罏上，曰：會麼？
曰：不會。
師曰：頭不欠，尾不剩。
問：天下禪客為甚麼出這個不得？
師曰：往往如斯。
僧問：教中云：始知眾生本來成佛。為甚麼有煩惱菩提？
師曰：甘草甜，黃連苦。
曰：卻成兩個去也。
師曰：你不妨會得好。
師問僧：甚處來？
曰：僧堂來。
師曰：圣僧道甚麼？
僧近前曰：不審。
師曰：東家作驢，西家作馬。
曰：過在甚麼處？
師曰：萬里崖州。
上堂：夜來雷聲震地，今朝細雨霏霏，乾枯滋潤，萬物萌芽。且道嘉州大像長得髭須多少？還有道得者麼？若也道得，陜府鐵牛是常不輕菩薩；若道不得，土宿拽脫你鼻孔。
僧問：如何是不動尊？
師曰：單著布衫穿市過。
曰：學人未曉。
師曰：騎驢踏破洞庭波。
曰：透過三級浪，專聽一聲雷。
師曰：伸手不見掌。
曰：還許學人進向也無？
師曰：踏地告虛空。
曰：雷門之下，布鼓難鳴。
師曰：八花球子上，不用繡紅旗。
曰：三十年後此話大行。師便打。
僧問：巔山巖崖還有佛法也無？
師曰：有。
曰：如何是巔山巖崖佛法？
師曰：猢猻倒上樹。
上堂：未達境惟心，起種種分別；達境惟心已，分別即不生。知諸法惟心，便舍外塵相。諸禪德！只如大地山河，明暗色空，法法現前，作麼生說個舍底道理？於此明得，正在半涂，須知向上更有一竅在。便下座。
上堂：即今休去便休去，欲覓了時無了時。此事若向言語上作解，意根下卜度，天地懸殊，不得相應，豈況被人喚去方丈涂糊指注，舉楞嚴、肇論、根塵色法、向上向下、有無得失，他時後日，死不得其地。近世更有一般宗匠，二三十年馳聲走譽，只管教人但莫上他言句，喚作透聲色，便問東答西，以為格外之句，將此狂解遞相沿習，從此混傷宗教，誑惑後生。苦哉！苦哉！我王庫中無如是刀。下座。
高麗僧統義天，以王子奉國命使於朝，聞師名，請以弟子禮見，問其所得，以華嚴經對。師曰：華嚴經三身佛，報身說耶？化身說耶？法身說耶？
義曰：法身說。
師曰：法身徧周沙界，當時聽眾何處蹲立？義茫然無對。
師與夏倚公立談，至肇論會萬物為自己者及情與無情共一體時，有狗臥香桌下，師以壓尺擊狗，又擊香桌曰：狗有情即去，香桌無情自住。情與無情如何得成一體？公立不能對。
師曰：才涉思惟，便成剩法，何曾會萬物為己哉？
上堂：若也單明自己，不悟目前，此人有眼無足；若悟目前，不明自己，此人有足無眼。據此二人，十二時中常有一物蘊在胸中。物既在胸，不安之相常在目前，既在目前，便觸涂成滯。作麼生得平穩去？祖不言乎：執之失度，必入邪路；放之自然，體無去住。
師室中常舉拳問僧曰：喚作拳頭則觸，不喚作拳頭則背，喚作甚麼？
示眾云：礙處非墻壁，通處沒虛空，若能如是會，心色本來同。拂子是色，那個是心？靈利漢才聞舉著，隔墻見角，早知是牛。更若擬議思量，白云千里萬里。
開堂日，乃曰：問話且止。只知問佛問法，殊不知佛法來處。且道從甚麼處來？垂一足曰：昔日黃龍親行此令，十方諸佛無敢違者；諸代祖師、一切圣賢無敢越者；無量法門，一切妙義，天下老和尚舌頭始終一印，無敢異者。無異則且置，印在甚麼處？還見麼？若見，非僧非俗，無偏無黨，一一分付；若不見，而我自收。遂收足，喝一喝，曰：兵隨印轉，將逐符行。佛手、驢腳、生緣，老好痛與三十棒。而今會中莫有不甘者麼？若有，不妨奇特；若無，新長老謾你諸人去也。
示眾：若端的得一回汗出來也，向一莖草上便現瓊樓玉殿；若未端的得一回汗出，縱有玉殿瓊樓，卻被一莖草蓋卻。且道作麼生得汗出去？良久，云：自有一雙窮相手，不曾容易舞三臺。
示眾云：古人底，今人用；今人底，古人為。古今無背面，今古幾人知？嗚咿！一九與二九，相逢不出手。又云：無種靈苗火栽，鐵花還向樹頭開，驀然結個團圞果，指似時人處得來。
師室中問僧：月晦之陰，以五色彩著於暝中，令百人千萬人夜視其色，寧有辨其青黃赤白者麼？僧無語。
師代曰：個個是盲人。
示眾云：心外無法，而法可明；法外無心，而心可通。可通可明，心法全宗。全其宗，則法法皆宗；全其心，則心心無心。心既無心，直造其源，得其源，則現大身而滿虛空中，現小身而纖塵不立。作麼生是纖塵不立？良久，云：一點水墨，兩處成龍。
上堂，師云：老僧三十年前未參禪時，見山是山，見水是水；及至後來，親見知識，有個入處，見山不是山，見水不是水；而今得個休歇處，依前見山只是山，見水只是水。大眾！這三般見解，是同是別？有人緇素得出，許汝親見老僧。
三佛侍師於一亭上夜話，及歸，燈已滅，師於暗中曰：各人下一轉語看。
佛監曰：彩鳳舞丹霄。
佛眼曰：鐵蛇橫古路。
佛果曰：看腳下。
師曰：滅吾宗者，克勤耳。
示眾，舉德山答僧我宗無語句，雪峰聞之有省。後峰云我當時空手去，空手歸因緣，師云：白云今日說向透未過者，譬如有個人從東京來，問伊甚處來，他卻道蘇州來。問伊蘇州事如何，伊道一切只尋常。雖然如是，謾白云不過。何故？只為他語音各別，畢竟如何？蘇州菱，邵伯藕。
師上堂：人之性命事，第一須是，欲得成此，先須防於，若是真人。
示眾云：吾本來茲土，傳法救迷情。一花開五葉，結果自然成。達摩大師信腳來，信口道，後代兒孫多成計較。要會開花結果處麼？鄭州梨，青州棗，萬物無過出處好。
郭功甫初到五祖，請祖陞座，公趨前拈香曰：此一瓣香，爇向罏中，供養我堂頭法兄禪師。伏愿於方廣座上，擘開面門，放出先師形相，與他諸人描邈。何以如此？白云巖畔舊相逢，往日今朝事不同。夜靜水寒魚不食，一罏香散白蓮峰。
祖遂云：曩謨薩怛哆鉢羅野。恁麼恁麼，幾度白云谿上望，黃梅花向雪中開；不恁麼不恁麼，嫩柳垂金線，且要應時來。不見龐居士問馬大師云：不與萬法為侶者是甚麼人？大師云：待汝一口吸盡西江水即向汝道。大眾！一口吸盡西江水，萬丈深潭窮到底。略彴不是趙州橋，明月清風安可比？
師室中問僧：達摩西歸，手攜只履，當時何不兩只都將去？
曰：此土也要留個消息。
師曰：一只腳在西天，一只腳在東土，著甚來由？僧無語。
問僧：惟一堅密身，一切塵中現。如何是塵中現底身？
僧指香罏曰：這個是香罏。
師曰：帶累三世諸佛生陷地獄。僧罔措，師便打。
師至投子，廣監問：鄉里甚處？
師曰：兩浙東越。
監曰：東越事作麼生？
師曰：秦望峰高，監湖水闊。
監曰：秦望峰與你自己是同是別？
師曰：西天梵語，此土唐言。
監曰：此猶是叢林只對，畢竟是同是別？師便喝，監便打。
師曰：恩大難酬。便禮拜。
公嘗云：先佛所說，於一毛端現寶王剎，坐微塵轉大法輪，是真實義。法華會上多寶如來在寶塔中分半座與釋迦文佛，過去佛、現在佛同坐一處，實有如是事，非謂表法。
文殊心道禪師初參諸方，抵太平，聞師夜參舉趙州柏樹子話，至覺鐵觜云：先師無此語，莫謗先師好。因大疑。提撕既久，一夕豁然，即趨丈室，擬敘所悟。
師見來，便閉門，道曰：和尚莫瞞某甲。
師曰：十方無壁落，何不入門來？
道以拳擉破牕紙，監即開門搊住云：道！道！
道以兩手捧師頭作口啐而出，遂呈偈曰：
趙州有個柏樹話，禪客相傳徧天下。
多是摘葉與尋枝，不能直向根源會。
覺公說道無此語，正是惡言當面罵。
禪人若具通方眼，好向此中辨真假。
師深然之。
示眾：千說萬說，不若親面一見。縱不說，亦自分明。王子寶刀喻，眾盲摸象喻，禪學中隔江招手事，望州亭相見事，迥絕無人處，深山巖崖處事，此皆親面而見之，不在說也。
上堂云：大眾！或有人喚上座，上座便應，設使不應，心中也須領覽。今時學人便道：應底是也，領覽底是也。若如此會，便是入地獄漢子。是即且置，且道面前是阿誰喚你？是有人喚耶？是無人喚耶？還裁斷得麼？若是有人喚，山精鬼魅喚你時，天魔外道喚你時，如何辨白？若道無人喚，你又不聾不騃，如何得無人喚？者個是十二時中生死路頭事，諸人明得麼？有人喚，生迷亂；無人喚，遭系絆。若能行，生死斷，萬兩金，終不換。下座。
師作示道三偈：
千圣靈蹤百草頭，卓然放去號隨流。
從教萬古無人識，笑殺溈山水牯牛。
水中月是天邊月，南北東西更無別。
新羅打鐵火星飛，燒著指頭名合轍。
坐斷千差古路頭，解開空岸濟人舟。
明明一句該群象，善唱無聲作麼求？
師同圓悟、法真、慈受并十大法師、禪講千僧，赴太尉陳公良弼府齋，時徽宗私幸觀之。有善華嚴者，賢首宗之義虎也，對眾問曰：吾佛設教，自小乘至於圓頓，掃除空有，獨證真常，然後萬德莊嚴，方名為佛。常聞禪宗一喝，能轉凡成圣，與諸經論似相違背。今一喝若能入吾宗五教，是為正說；若不能入，是為邪說。
諸禪視師，師曰：如法師所問，不足三大禪師之酬，凈因小長老可以使法師無惑也。師召善，善應諾。
師曰：法師所謂小乘教者，乃有義也；大乘始教者，乃空義也；大乘終教者，乃不有不空義也；大乘頓教者，乃即有即空義也；一乘圓教者，乃不有而有，不空而空義也。如我一喝，非惟能入五教，至於工巧伎藝，諸子百家，悉皆能入。
師震聲喝一喝，問善曰：聞麼？
曰：聞。
師曰：汝既聞，此一喝是有，能入小乘教。
須臾又問善曰：聞麼？
曰：不聞。
師曰：汝既不聞，適來一喝是無，能入始教。遂顧善曰：我初一喝，汝既道有；喝久聲消，汝復道無。道無，則原初實有；道有，則而今實無；不有不無，能入終教。我有一喝之時，有非是有，因無故有；無一喝之時，無非是無，因有故無；即有即無，能入頓教。須知我此一喝不作一喝用，有無不及，情解俱忘。道有之時，纖塵不立；道無之時，橫徧虛空。即此一喝入百千萬億喝，百千萬億喝入此一喝，是故能入圓教。善乃起再拜。
師復謂曰：非唯一喝為然，乃至一語一默，一動一靜，從古至今，十方虛空，萬象森羅，六趣四生，三世諸佛，一切圣賢，八萬四千法門，百千三昧，無量妙義，契理契機，與天地萬物一體，謂之法身。三界惟心，萬法惟識，四時八節，陰陽一致，謂之法性。是故華嚴經云：法性徧在一切處，有相無相，一聲一色，全在一塵中，含四義，事理無邊，周徧無余，參而不雜，混而不一。於此一喝中皆悉具足，猶是建化門庭，隨機方便，謂之小歇場，未至寶所。殊不知吾祖師門下，以心傳心，以法印法，不立文字，見性成佛，有千圣不傳底向上一路在。
善又問曰：如何是向上一路？
師曰：汝且向下會取。
善曰：如何是寶所？
師曰：非汝境界。
善曰：望禪師慈悲。
師曰：任從滄海變，終不為君通。善膠口而出。上大悅，聞者靡不嘆仰。
上堂：滿口道得底，為甚麼不知有？十分知有底，為甚麼道不得？且道言誵訛在甚麼處？若也知處，許你照用同時，明暗俱了；其或未然，道得道不得，知有不知有，南山石大蟲，解作獅子吼。
師一日白圓悟曰：和尚休舉話，待某說看。
圓悟：諾。
師曰：尋常拈槌豎拂，豈不是經中道：一切世界諸所有相，皆即菩提妙明真心。
圓悟笑曰：你元來在這作活計。
師又曰：下喝敲床時，豈不是返聞聞自性，性成無上道？
圓悟曰：你豈不見經中道：妙性圓明，離諸名相。師於言下釋然。
圓悟出蜀，居夾山，師罷講侍行。圓悟為眾夜參，舉古帆未掛因緣，師聞未領，遂求決。圓悟曰：你問我。
師舉前話，圓悟曰：庭前柏樹子。
師即洞明，謂圓悟曰：古人道：如一滴投於巨壑。殊不知大海投於一滴。
圓悟笑曰：奈這漢何！未幾，令分座。
僧問：理隨事變，該萬有而一片虛凝；事逐理融，等千差而咸歸實際。如何是理法界？
師曰：山河大地。
曰：如何是事法界？
師曰：萬象森羅。
曰：如何是理事無礙法界？
師曰：東西南北。
曰：如何是事事無礙法界？
師曰：上下四維。
一日，有僧被蛇傷足，佛眼問曰：既是龍門，為甚麼卻被蛇齩？
師即應曰：果然現大人相！佛眼益器之。
後傳此語到照覺，圓悟曰：龍門有此僧耶，東山法道未寂寥爾。
師依止佛眼，聞普說舉傅大士心王銘云：水中鹽味，色膠青，決定是有，不見其形。乃於言下有省。
後觀寶藏迅轉，頓明大法，趨丈室作禮，呈偈曰：
頂有異峰云冉冉，源無別派水泠泠。
游山未到山窮處，終被青山礙眼睛。
佛眼笑而可之。
師謁牧庵於湘之溈山，問：萬法歸一，一歸何處？牧庵豎拂示之，有省。歸壽隆，時年二十九矣。
使牒請主慈化寺，師利世不伐，嘗言：舍家出家，當為何事？披緇削發，本屬何因？若不報國資家，虛負皇恩；若不導化檀那，枉作釋子。楮衣糲食，脅不沾席者，十有二年。
一日，誦華嚴論，至達本情亡，知心體合，豁然大悟，徧體汗流，曰：我今親契華嚴法界矣！
遂示眾曰：李公長者於華嚴大經之首，痛下一槌，擊碎三千大千世界，如湯消雪，不留毫發許，於後進者作得滯礙。普庵老人一見，不覺吞卻五千四十八卷，化成一氣，充塞虛空，方信釋迦老子出氣不得之句，然後破一微塵，出此華嚴經，徧含法界，無理不收，無法不貫，便見摩耶夫人是我身，彌勒樓臺是我體，善財童子是甚茄子，文殊、普賢與我同參，不動道塲徧周法界，悲涕歡喜，踴躍無量，大似死中得活，如夢忽醒。良久，云：不可說，不可說，又不可說，始信金剛經云：信心清凈，即生實相。實相既生，妄想相滅，全體法身徧一切處，方得大用現前。即說偈曰：
捏不成團撥不開，何須南岳又天臺？
六根門首無人用，惹得胡僧特地來。
師一日舉似心齋、圓通二子云：達本情亡，知心體合，汝作麼生會？
二人相顧笑云：未達。
明日各呈頌，師因題云：據宗眼看來，句到意未到，其體未合，其情未亡，乘便強占二詞調，曰解佩令，明眼人前覷著，三十柱杖不饒。為甚麼如此？不合雪上加霜。
其一云：先天先地，何名何樣？阿曼陁無物比況，觸目菩提，自是人不肯承當。且輪回滯名著相，圓融法界無思無想，廬陵米不用商量。血脉才通，便知道擊木無聲，打虛空盡成金響。
其二云：柏庭立雪，一場敗闕，了無為當下休歇。百帀千圍，但只這孤圓心月，不揩磨鎮常皎潔，無余無欠，無聽無說。韶陽老只得一橛，十圣三賢聞舉著，魂消膽裂，惟普庵迥然寂滅。
俄有僧稱道存，自蜀冒雪而來，既見，師曰：此吾不請友也。遂相徵詰，棒喝交馳，心心密契。
僧曰：師再來人也！
師首參雪峰慧照禪師，慧照舉藏身無迹話問之，師數日方明。呈偈曰：
藏身無迹更無藏，脫體無依便廝當。
古鏡不勞還自照，淡烟和霧濕秋光。
慧照質之曰：畢竟那是藏身無迹處？
師曰：嗄！
慧照曰：無蹤迹處因甚麼莫藏身？
師曰：石虎吞卻木羊兒。慧照深肯之。
僧問：離四句，絕百非，請和尚道。
曰：我王庫內無如是刀。
問：重重關鎖，信息不通時如何？
曰：爭得到這？
云：到後如何？
曰：彼中事作麼生？
問：如何是真中真？
曰：十字街頭泥佛子。
示眾，師拈柱杖云：我今為汝等保任此事終不虛也，大覺世尊是真語者、實語者、如語者、不誑語者、不異語者，不賺汝諸人，還信得及麼？喝一喝，云：上無攀仰，下絕己躬，虛空大地咸出心中。萬里八九月，一身西北風。下座。
示眾云：祖師心法，洞貫十方，今古恒然，法爾如是。如是之法，不假修而自就，不假得而自圓，一切現成，名不動地。用而非有，不用非無，妙體湛然，恒常不變，體合妙用，應備無為，映現重重，無邊色相，心無自性，觸事全彰，不動道場，遍十方界，如斯境界，略暫回光，背覺合塵，妄為影事。此之事，意如王大路行之即是，假使不行，亦在其路。如斯所論，猶是化門之說，若以舉唱宗乘，只有一時散去好。