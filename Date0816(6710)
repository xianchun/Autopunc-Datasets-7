聞如是：
一時，佛在舍衛國只樹給孤獨園。
爾時，世尊告諸比丘：當修行一法，當廣布一法；已修行一法，便有名譽，成大果報，諸善普至，得甘露味，至無為處，便成神通，除諸亂想，逮沙門果，自致涅盤。云何為一法？所謂念佛。
佛告諸比丘：云何修行念佛，便有名譽，成大果報，諸善普*至，得甘露味，至無為處，便成神通，除諸亂想，獲沙門果，自致涅盤？
爾時，諸比丘白世尊曰：諸法之本，如來所說。唯愿世尊為諸比丘說此妙義，諸比丘從如來聞已，便當受持！
爾時，世尊告諸比丘：諦聽！諦聽！善思念之，吾當為汝廣分別之。
答曰：如是，世尊！諸比丘前受教已。
世尊告曰：若有比丘正身正意，結跏趺坐，系念在前，無有他想，專精念佛。觀如來形，未曾離目；已不離目，便念如來功德。如來體者，金剛所成，十力具足，四無所畏，在眾勇健。如來顏貌，端正無雙，視之無厭；戒德成就，猶如金剛，而不可毀，清凈無瑕，亦如琉璃。如來三昧，未始有減，已息永寂，而無他念；憍慢強梁，諸情憺怕，欲意、恚想、愚惑之心、猶豫慢結，皆悉除盡。如來慧身，智無崖底，無所罣礙。如來身者，解脫成就，諸趣已盡，無復生分，言：我當更墮於生死。如來身者，度知見城，知他人根，應度不度，此死生彼，周旋往來生死之際，有解脫者，無解脫者，皆具知之。是謂修行念佛，便有名譽，成大果報，諸善普*至，得甘露味，至無為處，便成神通，除諸亂想，獲沙門果，自致涅盤。是故，諸比丘！常當思惟，不離佛念，便當獲此諸善功德。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：當修行一法，當廣布一法；修行、廣布一法已，便有名譽，成大果報，諸善普*至，得甘露味，至無為處，便成神通，除諸亂想，逮沙門果，自致涅盤。云何為一法？所謂念法。
佛告諸比丘：云何修行念法，便有名譽，成大果報，諸善普*至，得甘露味，至無為處，便成神通，除諸亂想，獲沙門果，自致涅盤？
爾時，諸比丘白世尊曰：諸法之本，如來所說。唯愿世尊為諸比丘說此妙義，諸比丘從如來聞已，便當受持！
爾時，世尊告諸比丘：諦聽！諦聽！善思念之，吾當為汝廣分別說。
對曰：如是，世尊！諸比丘前受教已。
佛告之曰：若有比丘正身正意，結跏趺坐，系念在前，無有他想，專精念法。除諸欲愛，無有塵勞，渴愛之心，永不復興。夫正法者，於欲至無欲，離諸結縛、諸蓋之病。此法猶如眾香之氣，無有瑕疵亂想之念。是謂，比丘！修行念法者，便有名譽，成大果報，諸善普*至，得甘露味，至無為處，便成神通，除諸亂想，逮沙門果，自致涅盤。是故，諸比丘！常當思惟，不離法念，便當獲此諸善功德。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：當修行一法，當廣布一法；修行一法已，便有名譽，成大功德，諸善普至，得甘露味，至無為處，便成神通，除諸亂想，逮沙門果，自致涅盤。云何為一法？所謂念僧。
佛告諸比丘：云何修行念僧，便有名譽，成大果報，諸善普*至，得甘露味，至無為處，便成神通，除諸亂想，獲沙門果，自致涅盤？
爾時，諸比丘白世尊曰：諸法之本，如來所說。唯愿世尊為諸比丘說此妙義，諸比丘從如來聞已，便當受持！
爾時，世尊告諸比丘：諦聽！諦聽！善思念之，吾當為汝廣分別說。
對曰：如是，世尊！諸比丘前受教已。
世尊告曰：若有比丘正身正意，結跏趺坐，系念在前，無有他想，專精念眾。如來圣眾，善業成就，質直順義，無有邪業，上下和穆，法法成就。如來圣眾，戒成就，三昧成就，智慧成就，解脫成就，解脫知見成就。圣眾者，所謂四雙八輩，是謂如來圣眾，應當恭敬，承事禮順。所以然者，是世福田故。於此眾中，皆同一器，亦以自度，復度他人至三乘道，如此之業名曰圣眾。是謂，諸比丘！若念僧者，便有名譽，成大果報，諸善普至，得甘露味，至無為處，便成神通，除諸亂想，逮沙門果，自致涅盤。是故，諸比丘！常當思惟，不離僧念，便當獲此諸善功德。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：當修行一法，當廣布一法；修行一法已，便有名譽，成大果報，諸善普*至，得甘露味，至無為處，便成神通，除諸亂想，逮沙門果，自致涅盤。云何為一法？所謂念戒。
佛告諸比丘：云何修行念戒，便有名譽，成大果報，諸善普*至，得甘露味，至無為處，便成神通，除諸亂想，獲沙門果，自致涅盤？
爾時，諸比丘白世尊曰：諸法之本，如來所說。唯愿世尊為諸比丘說此妙義，諸比丘從如來聞已，便當受持！
爾時，世尊告諸比丘：諦聽！諦聽！善思念之，吾當為汝廣分別說。
諸比丘對曰：如是，世尊！諸比丘前受教已。
世尊告曰：若有比丘正身正意，結跏趺坐，系念在前，無有他想，專精念戒。所謂戒者，息諸惡故。戒能成道，令人歡喜，戒纓絡身，現眾好故。夫禁戒者，猶吉祥瓶，所愿便克；諸道品法，皆由戒成。如是，比丘！行禁戒者，成大果報，諸善普*至，得甘露味，至無為處，便成神通，除諸亂想，獲沙門果，自致涅盤。是故，諸比丘！常當思惟，不離戒念，便當獲此諸善功德。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：當修行一法，當廣布一法；修行一法已，便有名譽，成大果報，諸善普*至，得甘露味，至無為處，便成神通，除諸亂想，逮沙門果，自致涅盤。云何為一法？所謂念施。
佛告諸比丘：云何修行念施，便有名譽，成大果報，諸善普*至，得甘露味，至無為處，便成神通，除諸亂想，獲沙門果，自致涅盤？
爾時，諸比丘白世尊曰：諸法之本，如來所說。唯愿世尊為諸比丘說此妙義，諸比丘從如來聞已，便當受持！
爾時，世尊告諸比丘：諦聽！諦聽！善思念之，吾當為汝廣分別說。
諸比丘對曰：如是，世尊！諸比丘前受教已。
世尊告曰：若有比丘正身正意，結跏趺坐，系念在前，無有他想，專精念施。我今所施，施中之上，永無悔心，無返報想，快得善利。若人罵我，我終不還報；設人害我，手拳相加，刀杖相向，瓦石相擲，當起慈心，不興瞋恚。我所施者，施意不絕。是謂，比丘！名曰大施，便成大果報，諸善普*至，得甘露味，至無為處，便成神通，除諸亂想，獲沙門果，自致涅盤。是故，諸比丘！常當思惟，不離施念，便當獲此諸善功德。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：當修行一法，當廣布一法；修行一法已，便有名譽，成大果報，諸善普*至，得甘露法，至無為處，便成神通，除諸亂想，逮沙門果，自致涅盤。云何為一法？所謂念天。
佛告諸比丘：云何修行念天，便有名譽，成大果報，諸善普*至，得甘露味，至無為處，便成神通，除諸亂想，獲沙門果，自致涅盤？
爾時，諸比丘白世尊曰：諸法之本，如來所說。唯愿世尊為諸比丘說此妙義，諸比丘從如來聞已，便當受持！
爾時，世尊告諸比丘：諦聽！諦聽！善思念之，吾當為汝廣分別說。
諸比丘對曰：如是，世尊！諸比丘前受教已。
世尊告曰：若有比丘正身正意，結跏趺坐，系念在前，無有他想，專精念天。身、口、意凈，不造穢行。行戒成身，身放光明，無所不照，成彼天身；善果果報，成彼天身；眾行具足，乃成天身。如是，諸比丘！名曰念天，便得具足，成大果報，諸善普*至，得甘露味，至無為處，便成神通，除諸亂想，獲沙門果，自致涅盤。是故，諸比丘！常當思惟，不離天念，便當獲此諸善功德。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：當修行一法，當廣布一法；修行一法已，便有名譽，成大果報，諸善普*至，得甘露味，至無為處，便成神通，除諸亂想，逮沙門果，自致涅盤。云何為一法？所謂念休息。
佛告諸比丘：云何修行念休息，便有名譽，成大果報，諸善普*至，得甘露味，至無為處，便成神通，除諸亂想，獲沙門果，自致涅盤？
爾時，諸比丘白世尊曰：諸法之本，如來所說。唯愿世尊為諸比丘說此妙義，諸比丘從如來聞已，便當受持！
爾時，世尊告諸比丘：諦聽！諦聽！善思念之，吾當為汝廣分別說。
諸比丘對曰：如是，世尊！諸比丘前受教已。
世尊告曰：若有比丘正身正意，結跏趺坐，系念在前，無有他想，專精念休息。所謂休息者，心意想息，志性詳諦，亦無卒暴，恒專一心，意樂閑居，常求方便，入三昧定。常念不貪，勝光上達。如是，諸比丘！名曰念休息，便得具足，成大果報，諸善普*至，得甘露味，至無為處，便成神通，除諸亂想，獲沙門果，自致涅盤。是故，諸比丘！常當思惟，不離休息念，便當獲此諸善功德。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：當修行一法，當廣布一法；修行一法已，便有名譽，成大果報，諸善普具，得甘露味，至無為處，便成神通，除諸亂想，逮沙門果，自致涅盤。云何為一法？所謂念安般。
佛告諸比丘：云何修行念安般，便有名譽，成大果報，眾善普具，得甘露味，至無為處，便成神通，除諸亂想，獲沙門果，自致涅盤？
爾時，諸比丘白世尊曰：諸法之本，如來所宣。唯愿世尊為諸比丘說此妙義，諸比丘從如來聞已，便當受持！
爾時，世尊告諸比丘：諦聽！諦聽！善思念之，吾當為汝廣分別說。
諸比丘對曰：如是，世尊！諸比丘前受教已。
世尊告曰：若有比丘正身正意，結跏趺坐，系念在前，無有他想，專精念安般。所謂安般者，若息長時，亦當觀知我今息長；若復息短，亦當觀知我今息短；若息極冷，亦當觀知我今息冷；若復息熱，亦當觀知我今息熱。具觀身體，從頭至足皆當觀知。若復息有長短，亦當觀息有長有短，用心持身，知息長短，皆悉知之，尋息出入，分別曉了。若心持身知息長短，亦復知之，數息長短，分別曉了。如是，諸比丘！名曰念安般，便得具足，成大果報，諸善普*至，得甘露味，至無為處，便成神通，除諸亂想，獲沙門果，自致涅盤。是故，諸比丘！常當思惟，不離安般念，便當獲此諸善功德。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：當修行一法，當廣布一法；修行一法已，便有名譽，成大果報，諸善普*至，得甘露味，至無為道，便成神通，除諸亂想，逮沙門果，自致涅盤。云何為一法？所謂念身。
佛告諸比丘：云何修行念身，便有名譽，成大果報，諸善普*至，得甘露味，至無為處，便成神通，除諸亂想，獲沙門果，自致涅盤？
爾時，諸比丘白世尊曰：諸法之本，如來所宣。唯愿世尊為諸比丘說此妙法，諸比丘從如來聞法已，便當受持！
爾時，世尊告諸比丘：諦聽！諦聽！善思念之，吾當為汝廣分別說。
諸比丘對曰：如是，世尊！諸比丘前受教已。
世尊告曰：若有比丘正身正意，結跏趺坐，系念在前，無有他想，專精念身。所謂念身者，發、毛、爪、齒、皮、肉、筋、骨、髓、膽、肝、肺、心、脾、腎、大腸、小腸、白、膀胱、屎、尿、百葉、倉、腸、胃、脬、溺、淚、唾、涕、膿、血、肪脂、、髑髏、腦。何者是身為？地種是也？水種是也？火種是耶？風種是也？為父種、母種所造耶？從何處來？為誰所造？眼、耳、鼻、口、身、心，此終當生何處？如是，諸比丘！名曰念身，便得具足，成大果報，諸善普*至，得甘露味，至無為處，便成神通，除諸亂想，獲沙門果，自致涅盤。是故，諸比丘！常當思惟，不離身念，便當獲此諸善功德。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：當修行一法，當廣布一法；修行一法已，便有名譽，成大果報，諸善普至，得甘露味，至無為處，便成神通，除諸亂想，逮沙門果，自致涅盤。云何為一法？所謂念死。
佛告諸比丘：云何修行念死，便有名譽，成大果報，諸善普至，得甘露味，至無為處，便成神通，除諸亂想，獲沙門果，自致涅盤？
爾時，諸比丘白世尊曰：諸法之本，如來所宣。唯愿世尊為諸比丘說此妙法，諸比丘從如來聞法已，便當受持！
爾時，世尊告諸比丘：諦聽！諦聽！善思念之，吾當為汝廣分別說。
諸比丘對曰：如是，世尊！諸比丘前受教已。
世尊告曰：若有比丘正身正意，結跏趺坐，系念在前，無有他想，專精念死。所謂死者，此沒生彼，往來諸趣，命逝不停，諸根散壞，如腐敗木，命根斷絕，宗族分離，無形無響，亦無相貌。如是，諸比丘！名曰念死，便得具足，成大果報，諸善普*至，得甘露味，至無為處，便成神通，除諸亂想，獲沙門果，自致涅盤。是故，諸比丘！常當思惟，不離死念，便當獲此諸善功德。如是，諸比丘！當作是學！
爾時，諸比丘聞佛所說，歡喜奉行！
佛、法及圣眾，乃至竟死念，
雖與上同名，其義各別異。
