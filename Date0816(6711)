說來自傅巖，在殷。武丁朝於門，入在宗。王原比厥夢，曰：汝來惟帝命。說曰：允若時。武丁曰：來格汝說，聽戒朕言，漸之於乃心。若金，用惟汝作礪。古我先王滅夏，變強，捷蠢邦，惟庶相之力勝，用孚自邇。敬之哉，啟乃心，日沃朕心。若藥，如不瞑眩，越疾罔瘳。朕畜汝，惟乃腹，非乃身。若天旱，汝作淫雨。若津水，汝作舟。汝惟茲說底之于乃心。且天出不祥，不徂遠，在厥落，汝克視四方，乃俯視地。心毀惟備。敬之哉，用惟多德。且惟口起戎出好，惟干戈作疾，惟衣載病，惟干戈眚厥身。若抵不視，用傷，吉不吉。余告汝若時，志之于乃心。