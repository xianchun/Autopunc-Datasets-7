隆興府黃龍死心悟新禪師，韶之曲江人。以慶歷三年二月二十九日生於黃氏，有紫肉冪左肩，右袒如僧伽梨狀，白光照室。襁褓而未嘗號啼，稍長穎脫，壯依佛陀院德修祝發，進具已，謂朋舊曰：為僧當慕世出世法，安可汨汨於鄉井中？遂杖笠游方。
熙寧八年，至黃龍謁晦堂，堂豎拳問曰：喚作拳頭則觸，不喚作拳頭則背，汝喚作甚麼？師罔措，經二年，方領解，然尚談辯，無所抵牾。
堂患之，偶與語，至其銳，堂遽曰：住！住！說食豈能飽人？
師窘，乃云：某到此弓折箭盡，望和尚慈悲，指個安樂處。
堂曰：一塵飛而翳天，一芥墮而翳地。安樂處政忌上座許多骨董，直須死卻無量劫來全心乃可耳。師趨出。
一日，默坐下板，聞知事撫行者，而迅雷忽震，即大悟。趨見晦堂，忘納其屨，即自譽曰：天下人總是參得底禪，某是悟得底。
堂笑曰：選佛得甲科，何可當也？因號死心叟。執侍扶翊凡一十八秋，不自疲厭。始命分座，後徧登諸老之門，機語超絕。
元佑七年，出住云巖。紹圣四年，徙翠巖。政和初，居黃龍。
上堂曰：深固幽遠，無人能到，釋迦老子到不到？若到，因甚麼無人？若不到，誰道幽遠？
上堂：祖師心印，狀似鐵牛之機，去即印住，住即印破，只如不去不住，印即是？不印即是？金果早朝猿摘去，玉華晚後鳳銜歸。
上堂：德山入門便棒，臨濟入門便喝，也是作賊人心虛。云巖入門亦不棒亦不喝，且道用個甚麼？幾度敲門招不出，翻身直入頭看。
上堂：行腳高人，解開布袋，放下鉢囊，去卻藥忌，一人所在須到，半人所在須到，無人所在也須親到。
上堂：拗折拄杖，將甚麼登山渡水？拈卻鉢盂匙筯，將甚麼吃粥吃飯？不如向十字街頭東卜西卜，忽然卜著，是你諸人有彩；若卜不著，也怪云巖不得。
上堂：文殊騎師子，普賢騎象王，釋迦老子足躡紅蓮，且道黃龍騎個甚麼？良久，曰：近來年老，一步是一步。
上堂：有時破二作三，有時會三歸一，有時三一混同，有時不落數量，且道甚麼處是黃龍為人處？良久，曰：珍重！
上堂：麤言及細語，皆歸第一義。你這一隊溺床鬼子，三生六十劫也未夢見第一義在。
上堂：古人道：藏人不藏照，藏照不藏人，人照俱藏，人照俱不藏。後來舉者甚多，明者極少，黃龍今日不惜眉毛，與你諸人說破：藏人不藏照，鷺鶿立雪非同色；藏照不藏人，明月蘆華不似他；人照俱藏，了了了時無可了；人照俱不藏，玄玄玄處亦須呵。復曰：會麼？殷勤為唱玄中曲，空蟾光撮得麼？
上堂：清珠下於濁水，濁水不得不清；念佛投於亂心，亂心不得不佛。佛既不亂，濁水自清。濁水既清，功歸何所？良久，曰：幾度黑風翻大海，未曾聞道釣舟傾。
僧問：如何是四大毒虵？
曰：地、水、火、風。
云：如何是地、水、火、風？
曰：四大毒虵。
云：學人未曉，乞師方便。
曰：一大既爾，四大同。
問：弓箭在手，智刃當鋒，龍虎陣圓，請師相見。
曰：敗將不斬。
云：恁麼則銅柱近標修水側，鐵關高鏁鳳凰峰。
曰：不到烏江未肯休。
云：若然者，七擒七縱，正令全提。
曰：棺木瞠眼。僧禮拜。
師曰：苦！苦！
問：承師有言：老僧今夏向黃龍潭內下三百六十個釣筒，未曾遇著個錦鱗紅尾。為復是鉤頭不妙？為復是香餌難尋？
曰：雨過竹風清，云開山岳露。
云：恁麼則已得真人好消息，人間天上更無疑。
曰：是鉤頭不妙？是香餌難尋？
云：出身猶可易，脫體道應難。
曰：亂統禪和，如麻似粟。
問：如何是黃龍接人句？
曰：開口要罵人。
云：罵底是接人句，驗人一句又作麼生？
曰：但識取罵人。
問：如何是先照後用？
曰：清風拂明月。
云：如何是先用後照？
曰：明月拂清風。
云：如何是照用同時？
曰：清風明月。
云：如何是照用不同時？
曰：非清風而無明月。
云：若然者，龍岫清風藏不得，西安明月卻相容。
曰：貧無達士將金濟，病有閑人說藥方。
室中問僧：月晦之陰，以五色彩著於暝中，令百千萬人夜視其色，寧有辨其青黃赤白者麼？僧無語。
師代曰：個個是盲人。
又問僧：大乘宗旨，如何領會？僧無對。
師曰：譬如死人，手執利刃，截死人頭來呈似吾，吾即許汝，其為人若此。至於去廣化神祠，犧牷之祀，碎云巖輪藏；碑碣之陰，擲陳公妻孥，記寂音留難，皆師無作之功而致然也。故道場嚴凈，魔外革心，不敢窺其藩籬。
政和五年春，偶謂侍者曰：今年有一件好事。人莫之知，眾罔測。是歲十二月十三日，就照默堂為法弟靈源清禪師置食，次答故人書，系之以頌。是日巡寮，薄暮小參，勸諭學徒，詞旨曲折，仍說偈曰：
說時七顛八倒，默時落二落三。
為報五湖禪客，心王自在休參。
十四日，下白石莊，自書其閣曰安心并題脊記，食和羅飯如常時，食畢，偃息。日晡，從者請歸，師曰：大千為家，何以歸為？
眾譁然，議云：師臥不起，殆病乎？呼醫僧化沖至，將診，師叱之。
知藏慧宣云：和尚到這，且宜警省。
師曰：川藞苴！莫亂道。言訖，趺坐而化，舁歸至法堂，端嚴如在。三日入龕，遠近士庶嗚咽瞻仰，以手探懷，肌體尚暖。二十二日茶毘，眾得設利五色。雪後有過其區所者，獲之尤甚。塔于晦堂丈室之北，世壽七十有二，夏臘四十有六。
隆興府黃龍佛壽靈源惟清禪師，南州武寧人，族陳氏。方齠入學，日誦千言，風神瑩徹。吾伊異比丘見之，熟眎曰：此兒苦海法船也。以出家白其父母，父母聽之，去依戒律師。年十七，為大僧。
往謁延恩安禪師，安指參寶覺，師至黃龍，雖與眾作息，而問答茫然。偶閱玄沙語，倦即經行，步促遺履，俯取之，乃大悟，以告寶覺，覺曰：從緣入者，永無退失。於是名卿宿衲師友之，屢以名山見邀，堅不許。淮南漕朱公京以舒之太平力請，乃屑就，道俗爭迎之。次遷黃龍。
上堂曰：鼓聲才動，大眾云臻，無限天機，一時漏泄。不辜正眼，便合歸堂，更待繁詞，沈埋宗旨。縱謂釋迦不出世，四十九年說；達磨不西來，少林有妙訣。修山主也似萬里望鄉關。又道若人識祖佛，當處便超越。直饒恁麼悟入親切去，更有轉身一路，勘過了打。以拂子擊禪床一下，下座。
上堂：江月照，松風吹，永夜清宵更是誰？霧露云霞遮不得，個中猶道不如歸。復何歸？荷葉團團團似鏡，菱角尖尖尖似錐。
上堂：三世諸佛不知有，恩無重報；貍奴白怙打石人，貴論實事。是以到這，得不修江耿耿，大野云凝，綠竹凝煙，青山鏁翠，風云一致，水月齊觀，一句該通，已彰殘朽。
師曰：黃龍今日出世，時當末季，佛法澆漓。不用祖師巴鼻，不用金剛眼睛，不用師子爪牙，不用殺活拄杖，只有一枝拂子以為蹊徑，亦能縱橫變態，任運卷舒，亦能高聳人天，壁立千仞。有時逢強即弱，有時遇貴即賤。拈起，則群魔屏跡，佛祖潛蹤；放下，則合水和泥，圣凡同轍。且道拈起好？放下好？竿頭絲線從君弄，不犯清波意自殊。
僧問：牛頭未見四祖時如何？
曰：京三卞四。
云：見後如何？
曰：灰頭土面。
云：畢竟如何？
曰：一場懡。
紹興壬戌上元後，示微恙，晦日出衣橐唱鬻，書偈遺眾。日將昳，傳言諸寮，可罷且謁。逮夜漏盡，三問侍者：頗向曉否？少選，泊然而化。眾哀慕，火後，睛舌堅凈如故，設利明瑩，大如珠顆，其徒合靈骨塔於晦堂之側。壽八十六，臘六十二。
溫州護國寄堂景新禪師，郡之樂清人，族陳氏。於崇德寺得度，習臺教，游方謁三祖宗禪師，宗器之。後依晦堂，始有深造。堂一日豎拳擬問，師亦豎拳曰：是得皮？是得髓？堂笑而稱善。大觀二年，溫守章公憑請住江心普寂，次居西山。
上堂曰：有處若有，瞎卻天下人眼；無處若無，失卻衲僧鼻孔。古今成現，不用針錐。紫胡半夜高聲捉賊，維那只得旁觀；丹霞白日要見國師，侍者但知其一。且道本分相見合作麼生？陌路相逢舜若多，切忌額頭汗如雨。
上堂：三界無法，何處求心？欲知護國當陽句，且看門前竹一林。
僧問：古曲無音韻，如何和得齊？
曰：石女著枷鏁。
云：全非今日事，只在未生前。
曰：山僧不答這話。
云：為甚麼不答？
曰：有甚救處？
問：我手何似佛手？
曰：天空無四壁。
云：我腳何似驢腳？
曰：聞時九鼎重，見後一毫輕。
云：黃龍正派，流入永嘉也。
曰：勺卜聽虛聲。
紹興己未，示寂，塔于西山。
漳州保福本權禪師，臨漳人也。性質直而勇於道，乃於晦堂舉拳處徹證根源，機辯捷出。山谷黃太史初有所入，問晦堂：此中誰可與語？
堂曰：漳州權。
師方督役開田，山谷同晦堂往致問曰：直歲還知露柱生兒麼？
曰：是男是女？谷擬議，師揮之。
堂謂曰：不得無禮。
師曰：這木頭！不打更待何時？谷大笑，後歸里，陸沈山寺。
郭功甫倅漳過山谷，谷力稱彼有權道者，深得晦堂之道，公宜見之。郭抵郡訪尋，人無識者，後得之，命住保福。
上堂，舉：寒山偈曰：吾心似秋月，碧潭清皎潔。無物堪比倫，教我如何說？老僧即不然，吾心似燈籠，點火內外紅。有物堪比倫，來朝日出東。傳者以為笑。
黃龍死心見之，嘆曰：權兄提唱若此，誠不負先師所付囑也。竟終於保福。
泗州龜山曉津禪師，閩之連江人。歷參宗匠，機契未投。晚依晦堂，堂舉德山小參不答話辟之，師聞，脫然穎悟，留侍日久。初說法於西京石壁，次徙龜山。
上堂曰：摩竭掩室，盡大地人被他熱瞞；毘耶杜詞，金毛師子敗闕不少。便恁麼去，大似停橈舉棹，且向灣內泊船。而今莫有喚不回頭底麼？擔板禪和，如麻似粟。
上堂：田地穩密，過犯彌天，灼然擡腳不起，神通游戲，無瘡自傷，特地下腳不得。且道過在甚麼處？具參學眼底出來，共相理論。要見本分家山，不支岐路，莫只管自家點頭，蹉過歲月，他時異日，頂上一椎，莫言不道。
崇寧三年八月十四日，泊然而逝。
舒州天柱修靜禪師，歲旦上堂曰：北帝收威，東君布政。律初標於四氣，爻已動於三陽，山川無索寞之容，草木有芬芳之意。玉簪墜檐，而河冰漸泮；錦字橫漢，而寒鴈將回。熙熙萬里盡含春，誰悟毘盧真境界？大眾！若向這悟徹去，則許汝應時納佑，與世均休，踞兔角床，握龜毛拂，或縱或奪，或晦或明，饒益群生，得大自在；若也未悟，依例奔波添一歲，滿身塵土傍人門。
吉州青原惟信禪師，上堂曰：老僧三十年前未參禪時，見山是山，見水是水；及至後來親見知識，有個入處，見山不是山，見水不是水；而今得個休歇處，依前見山只是山，見水只是水。大眾！這三般見解，是同是別？有人緇素得出，許汝親見老僧。
鄂州黃龍智明禪師，上堂：南北一訣，斬釘截鐵，切忌思量，翻成途轍。
一日，上堂，眾才集，師乃曰：不可更開眼說夢去也。便下座。
僧問：世尊說法，魔界傾頹。和尚開堂，有何祥瑞？
曰：一夜落華雨，滿城流水香。
成都府海云法琮禪師，上堂，亞身曰：一雨灑乾坤，我這為甚麼不濕？便下座。
潭州道吾仲圓禪師，上堂曰：不是心，不是佛，不是物。古人恁麼道，譬如管中窺豹，但見一斑；設或入林不動草，入水不動波，亦如騎馬向冰凌上行。若是射雕手，何不向虵頭上措癢？具正眼者試辨看。良久，曰：鴛鴦繡出自金針。
漢州三圣繼昌禪師，彭之九隴人，族黎氏。自少出關至黃龍，即有趣入，久之，乃盡所疑，歸住三圣，遷云居。
上堂曰：木佛不度火，甘露臺前逢達磨，惆悵洛陽人未來，面壁九年空冷座。金佛不度爐，坐嘆勞生走道途，不向華山圓上看，豈知潘閬倒騎驢？泥佛不度水，一道靈光照天地，堪羨玄沙老古錐，不要南山看鼈鼻。
上堂，舉趙州訪二庵主。師曰：五陵公子爭夸富，百衲高僧不厭貧。近來世俗多顛倒，只重衣衫不顧人。
舒州龍門純禪師，上堂曰：有個漢，自從曠大劫，無住亦無依，上無片瓦蓋頭，下無寸土立足，且道十二時中在甚麼處安身立命？若也知得，朝到西天，暮歸唐土。
隆興府泐潭應乾禪師，上堂曰：靈光洞輝，迥脫根塵；體露真常，不拘文字。心性無染，本自圓成；但離妄緣，即如如佛。古人恁麼道，殊不知是個坑穽，貼肉汗衫脫不去，過不得，直須如師子兒壁立千仞，方能剿絕去。然雖如是，也是布袋老鵶。拍禪床，下座。
廬山開先廣監行英。
成都府昭覺紹覺純白禪師，上堂曰：寒便向火，熱即搖扇，饑時吃飯，困來打眠。所以趙州庭前柏，香巖嶺後松，栽來無別用，只要引清風。且道畢竟事作麼生？甲子乙丑海中金，丙寅丁卯爐中火。
泉州尊勝有朋講師，郡之南安人，族蔣氏。年二十，試經中選，下發，多歷教肆，嘗疏楞嚴、維摩等經，學者宗之。每疑祖師直指之道，故多與禪衲游。一日，謁琦禪師於承天，跡未及閫，心忽領悟，琦出，遂問：座主來作甚麼？
云：不敢貴耳賤目。
曰：老老大大，何必如是。
云：自是者不長。
曰：朝看華嚴，夜讀般若則不問，如何是當今一句？
云：日輪正當午。
曰：閑言語，更道來。
云：平生伏忠信，今日任風波。然雖如是，只如和尚恁麼道，有甚麼交涉？須要新戒草鞋穿。
曰：這且放你過，忽遇達磨問你，作麼生道？朋便喝。
琦曰：這座主今日見老僧，氣沖牛斗。
朋曰：再犯不容。琦撫掌大笑。自爾師資契投。
後開法興福。宣和六年九月二十一日，說偈，無疾而終。
湖州道場十同法如禪師，衢之江山人，族徐氏。自開法，五遷巨剎。上堂曰：知見立知，即無明本，知見無見，斯即涅盤。無漏真凈，云何是中更容他物？釋迦老子和身放倒，後代兒孫如何接續？要會麼？通玄不是人間世，滿目青山何處尋？
福州寶壽最樂禪師，古田人也。上堂曰：諸佛不真實，說法度群生；菩薩有智慧，見性不分明。白云無心意，灑為世間雨；大地不含情，能長諸草木。若也會得，猶存知解；若也不會，墮在無記。去此二途，如何即是？海闊難藏月，山深分外寒。
紹興府石佛解空慧明禪師。僧問：如何是寶相境？
曰：三生鑿成。
云：如何是境中人？
曰：一佛二菩薩。