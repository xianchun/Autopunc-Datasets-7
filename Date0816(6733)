问：禅有几种法门？
答曰：禅有无量法门。若圣理归真，惟存大道。故法花经云：唯有一乘法，余二即非真。
问：禅师，若为坐？
答：端身直住，敛手对心，累脚重安，开眼合口，名之为坐。故维摩经曰：一坐十小劫，谓如一食顷。
问：禅师，若为方便安心？
答：前念、后念，凝寂虚平。非空非有，非色非名。定住凝心，更无毕想。故经云：念念相续，即得悟道。
问：禅师，若为看心，心何所缘？
答曰：定心凝寂，无灭无生；非黑非白，非闇非明；非长非短，非住非行；无言无说，皎绝际停。故法花经云：如诸佛所说真实微妙法。于此无缘法，云何有缘？
问：禅师，既无所缘，合大乘意，会应方便旨归之处？
答：悟心坦荡，无有旨归接引禅门。定由念起，念逐心成。去思离想，勤行不住。非妙非闇非冥，清虚杳绝，迥悟无生。故维摩经云：三转法轮于大千，其轮本来常清净。天人得道此为证，三宝于是现世间。
问：禅师，若为证得清净？
答：坦然平正，绝想离思，非意所图，非心可测。故法花经云：诸法从本来，常自寂灭相，佛子行道已，来世得作佛。
问：禅师，既绝思离想，若为行道？
答：冥寂无心，名为行道。故经云：言若有所受，法堕于断常。知当所受法，亦常亦无常。
问：禅师，有心即应可进道。若无心，云何知？
答：身心直住，垢静空闲，所以得知。故维摩经云：过去心不可得，未来心不可得，现在心不可得。故引此证。
问：禅师，若为唤作禅？
答：故摄存心，无诸放逸。六根清净，动转无亏。法花经云：安禅合掌，说千万偈。
问：禅师，何名为空？
答：冥真绝思，不见身相，清虚直住，皎绝网覆，名为空。故经云：入大寂定，名大涅槃。
问：禅师，何名入禅？
答：敛容安坐，心无散动。善恶都舍，不染暄尘。世见似痴，合圣教。故法花经云：十方国土中，唯有一乘法，无二亦无三。复有一行，是如来行。
问：禅师，若为坐禅？
答：身心常定，随世散情。欣喜稍宽，却于疲厌。教清虚气，不染尘荷。故法花经云：恒在灵鹫山，及余诸住处。我净土不毁，而众见烧尽。
问：禅师，何为觉观？
答：定住凝心。心有见闻，名之为觉；觉无取舍，称之为观。故经云：是空亦空，是净亦净。
问：禅师，定有所觉知不？
答：住定悟然，都无所觉。虽复去来，知见不绕心。故经云：色空爱，色爱空。
问：禅师，既无所知，能受楚毒割截不？
答：不然。心坚固，空，离六尘，非是木石痴顽受镌刺。故经云：内空、外空。内空者，六根空；外空者，六尘空。名为证。
问：禅师，诸法尽空，不堕空见耶？
答：空若有见，即有所依。若有所依，名为见着。故经云若以色见我，以音声求我，是人行邪道，不能见如来也。既如此，空有并非。若修道若空有之性，即知道从空有而生。得意忘言，存有空而不失。故经云：空非空，故空，此空是空；有非有，故有，此有是空有名。名为证也。
问：禅师，禅定以后，更有思量不？
答：定心平坦，无有尘埃。定后一处不移，念想恒存不散。虽复去来知见，不染声尘。一想湛然，无生无灭。故经云：王宫生而不生，双树灭而不灭。
问：禅师，四威仪中，何者得定？
答：大乘闲静，开通无滞。四仪同寂，六度俱圆。一定清虚，更无前后。故经云：无前无后。
问：禅师应乐山林闲寂，何意住在村坊城郭喧哗之处，岂容得定？
答：小心偏仄，意好山林，非寂不安，闹无由定。大道宽弘，周流法界，示喧如寂，见静不欣。虽处四流，心无爱染。故经云：众生行世间，即见世间相；菩萨行世间，不见世间相。
问：禅师应餐松啖柏，何因还同世人相似？
答：理归真寂，唯持心静，何须餐松啖柏，服气扶身？心涉六尘，无由合道。莫见形容相似，意实行。得道之门，岂由自饿？故涅槃经云：庵罗之果，生熟谁知？
问：禅师戒行精研，去魔离障，何因饶病？
答：戒行修身，必得来生果报。今身饶病，过去业缘。现爱除，当来乐果。故经云：现身精进，多饶病痛，行者肥充。此是也。业果未圆，愚生异解。
问：禅师应着粪扫三衣，何意还同世人衣裳相似？
答：道从心起，不由破纳衣裳；行逐身生，何论碎衣成道？但存心念定，三毒不生。虽复衣合人心，心为圣主。如此之意，宁将心持身，终不将身持心。故经曰：宁作心师，不师于心。
问：禅师能受骂辱楚毒，何意谐语面参异？
答：皮肤浅薄，随色变异；心意幽深，无由可测。骂他得罪，受辱私欣。故经曰：骂者是谁？打者是谁？
问：禅师德行高明，何者被人诃诘，作于诽谤，唯而无对？
答：行过三界，德被无边。受诘弥欣，诽谤生喜。今虽受屈，往业弥长。莫见不声，谓无所识。谤骂唯深，罪积须弥，业过阿鼻。故经云：作色而骂佛，其罪尚轻；骂受持法花人，其罪过于彼。
问：禅师心应平等，彼意自违，念定不勤，倒生偏耳。
答：禅师心恒端直。彼心不定，见有是非，谤毁前人，谓言阿曲。莫见惨色精神，教于无识。故经云：粗言及软语，皆归第一义。
问：禅师性行柔和，言语低下，何因高强精神，雄猛用意？
答：出言契理，实是合心。贬受含灵，性行不等。柔随和教，强逐刚诽。禅师心意坦然，身随世网。莫言雄烈，即道心非；时见温柔，便言证理。是故涅槃经云：应久住处，不知大喻。菩萨方知持戒、破戒。
问曰：课处即应得坐，何意要在房舍、禅床，始行法教？
答：自心求道，随处得安；欲教有缘，必依房舍。钝根无智，必须尽力护持。上行之人，通半偈而悟道。故菩萨经云：有一比丘，乞好房舍，始可修道。佛即唤来，与共同房宿，当夜得道，成罗汉果。
问：意会无生，心游净境。何因出空入有，还住世间，见于善恶？
答：虽合无生名，意游振旦。此土烦闹喧绕者多，若不随世化，无由入理。身逐凡情，心游出世。虽复现身，隐显身是。夫心入至道，冥寂幽微，非是浅情之能测。故心王经云：凡身粗重，不能远到他方。
问：修道应须勤苦节身，广学多闻，何意端然直坐，懵懵无所思量？
答：云存波若，淡泊清虚。虽复身力不勤，心功竭尽，广学知见，都无成益。嘿念思禅，即是出道之梯蹬。故经云：五百罗汉习学尽世之经书，不能回心返照。
问：佛示定心悲叹始喜门，心意坦然。何意还有经论，乍恶乍好，道是说非？
答：得意忘言，亦无好恶是非。言二毒未除，小智无知，身心俱闇。或生卑贱，习气未除，恶业缘牵，还归旧道。利根宿贵，心游旷远，识达苦空，体解真如，合无生理。故经云：罗睺是佛之子，娇慢陵天。如来一乘，柔和更无违犯，名为罗睺密行。
录文完。