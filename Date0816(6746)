詳夫空桑啓聖，資六位以明玄，苦賴興仙，暢二篇而顯理。豈若智圓十力，陶萬像以凝規；悲極三輪，廓五乘而垂範。是以應物機於雙樹，至教浹於塵洲；歸真寂於兩河，餘烈光乎沙劫。大矣哉，固難得而名也！
暨乎二十八見，蟻聚於五天；一十六師，鵄張於四主。爰有菩薩號商羯羅，聖者域龍之門人也。既資善誘，實號多聞，挹慧海於深衷，竦義山於奥腑。故乃鑿荆岑而採璞，游蛤浦以求珠。祕思優柔，乃製宏論。其旨繁而文約，其理幽而易曉，實法户之樞機，乃玄關之鈐鍵矣。遂令勝論、數論，同喬山之押春笋，聲生、聲顯，譬驚飇之卷秋蘀。自時厥後，教思波紛，勝躅肇彰，躭翫終廣。
粤以金容晈夢，玉牒暉晨，雖至教已隆，而斯典未備。惟我親教三藏大師，道貫五明，聲映千古。嗟去聖之彌遠，慨心冰之未釋，遂乃振錫中區，以發覺城之地，尋師西夏，直詣耆闍之山。轥曩哲之未聞，並苞心極；架前賢之不覿，咸貫情樞。於是貝葉撰於微言，家邦返以神足。方言既譯，道理攸暢。
基謬參資列，欣夕死於朝聞。恐此道不行，乃略述開釋，示紀綱之旨，陳幽隱之宗。庶明懸智鏡者，幸留心鑒照矣。
今此論中，略以四門分别：一、叙所因，二、釋題目，三、彰妨難，四、釋本文。
第一叙所因者，因明論者，源唯佛説，文廣義散，備在衆經。故地持云：菩薩求法，當於何求？當於一切五明處求。求因明者，爲破邪論，安立正道。
劫初足目，創標真似。爰暨世親，咸陳軌、式。雖綱紀已列，而幽致未分，故使賓主對揚，猶疑立破之則。有陳那菩薩，是稱命世，賢劫千佛之一佛也。匿跡巖藪，栖慮等持，觀述作之利害，審文義之繁約。
于時崖谷震吼，雲霞變彩，山神捧菩薩足，高數百尺，唱云：佛説因明，玄妙難究，如來滅後，大義淪絶。今幸福智悠邈，深達聖旨，因明論道，願請重弘。菩薩乃放神光，照燭機感。時彼南印度案達羅國王，見放光明，疑入金剛定，請證無學果，菩薩曰：入定觀察，將釋深經，心期大覺，非願小果。王言：無學果者，諸聖攸仰，請尊速證。菩薩撫之，欲遂王請，妙吉祥菩薩因彈指警曰：何捨大心，方興小志？爲廣利益者，當傳慈氏所説瑜伽論，匡正頹綱，可制因明，重成規矩。陳那敬受指誨，奉以周旋。於是覃思研精，作因明正理門論。正理者，諸法本真之體義。門者，權衡照解之所由。
商羯羅主，即其門人也。豈若蘇、張之師鬼谷，獨擅縱横，游、夏之事宣尼，空聞禮樂而已？既而善窮三量，妙盡二因，啓以八門，通以兩益，考覈前哲，規模後頴，總括綱紀，以爲此論。
大師行至北印度境迦濕彌羅國法救論師寺，逢大論師僧伽耶舍，此云衆稱，特善薩婆多，及因聲明論，創從考決，便曉玄猷。後於中印度境摩揭陀國，復遇尸羅跋陀羅菩薩等，重討幽微，更精厥趣，披枝葉而窮其根柢，尋波瀾而究其源穴。雖前修而桂悟，未列我師之芳閑。旋踵弘揚，因訓初學，庶使對揚邪正，司南有軌。斯乃此論之因起也。
第二解題目者，梵云醯都費陀次上二字，並舌頭以輕聲呼之。那耶鉢羅吠奢奢薩怛羅，醯都言因，費陀云明，那耶稱正理，鉢羅吠奢翻入，奢薩怛羅論也。唐云因明正理入論。今順此方言，稱因明入正理論。
依此標名，合爲五釋：一云：明者，五明之通名。因者，一明之别稱，入正理者，此論之别目。因體有二，所謂生了。二各有三，廣如下釋。今明此因義，故曰因明。所明者因，能明者教。因之明故，號曰因明，依主釋也。入者，達解。正理者，諸法本真，自性差别。時移解昧，旨多沈隱。餘雖解釋，邪而不中。今談真法，故名正理。由明此二因，入解諸法之真性，即正理之入，亦入正理之因明，並依主釋也。明體是教，因明即論，持業釋也。簡藏爲名，無重言失。
二云：因明者，一明之都名，入正理者，此軸之别目。因謂立論者言，建本宗之鴻緒。明謂敵證者智，照義言之嘉由。非言無以顯宗，含智義而標因稱。非智無以洞妙，苞言義而舉明名。立破幽致，稱爲正理。智解融貫，名之爲入。由立論者立因等言，敵證智起，解立破義，明家因故，名曰因明，依主釋也。由言生智，達解法之幽致名入，正理之入，亦入正理之因明，並依主釋。
三云：因者言生因，明者智了因。由言生故，未生之智得生，由智了故，未曉之義今曉。所曉宗稱正理，所生智名爲入。因與明異，俱是因名。正理入殊，咸爲果稱。由言生因故，敵者入解所宗，由智了明故，立者正理方顯。應云正理之入，亦入正理之因明，並依主釋也。立論雖假言生，方生敵論之智，必資智義，始有言生。敵者雖假智了，方解所立之宗，必籍義言，方有智了。故雖但標言生智了，即已兼説二了二生，攝法已周，略無餘也。
四云：因明者，本佛經之名。正理者，陳那論之稱。陳那所造四十餘部，其中要最正理爲先。入論者，天主教之號。因謂智了，照解所宗。或即言生，浄成宗果。明謂明顯，因即是明，持業釋也。故瑜伽論第十五言：云何因明處？謂於觀察義中，諸所有事。所建立法，名觀察義。能隨順法，名諸所有事。諸所有事，即是因喻，爲因照明觀察義故。正理簡邪，即諸法本真，自性差别。陳那以外道等，妄説浮翳，遂申趣解之由，名爲門論。天主以旨微詞奥，恐後學難窮，乃綜括紀綱，以爲此論，作因明之階漸，爲正理之源由。窮趣二教，稱之爲入。故依梵語，因明正理入論，依主釋也。
五云：因明、正理，俱陳那本論之名。入論者，方是此論之稱。由達此論，故能入因明正理也。或因明者，即入論名。正理者，陳那教稱，由此因明論，能入彼正理故。或因明者，能入、所入論之通名。入正理者，能入所入論之别稱。由此因明能入論故，達解所入因明正理。或此應云，因即是明，正者即理，並持業釋。
此五釋中，第一、因之明，第二、明之因，第三、因與明異，第四、因即明，第五、屬在何教？正理亦五：一、諸法真性，二、立破幽致，三、所立義宗，四、陳那本論，五、總通前四。由此一一别配，但爲五解，綺互釋之，合成二十五釋，恐文繁廣，故略不述。然依初解，教亦因明。依後四釋，教是彼具，亦名因明。
論者，量也，議也。量定真似，議詳立破，決擇性相，教誡學徒，名之爲論。依後四釋，既是所詮，論者是教，即因明入正理之論，依主釋也。
欲令隨論，因生之明，而入正理，故説此論，如中觀論。或此辨説因明正理之能入，立此論名，如十地經。或依能入正理因明，而説此論，如水陸華，故以爲號。
商羯羅主菩薩造者，梵云商羯羅塞縛彌菩提薩埵訖栗底。商羯羅者，此云骨瑣。塞縛彌者，此云主。菩提薩埵，義如常釋。訖栗底者，造。唐音應云骨瑣主菩薩造。外道有言，成劫之始，大自在天，人間化導，二十四相，匡利既畢，自在歸天。事者傾戀，遂立其像，像其苦行，焠疲飢羸，骨節相連，形狀如瑣，故標此像，名骨瑣天。劫初雖有千名，時減猶存十號，此骨瑣天，即一名也。菩薩之親，少無子息，因從像乞，便誕異靈，用天爲尊，因自立號，以天爲主，名骨瑣主，即有財釋。此論是彼之所造也。
第三、明妨難者，一問：何故不名宗明、喻明，但稱因明？答：因有三相，名義寬故。又諸能立，皆名爲因，非唯一相，宗由此立，總名因明。
二問：真因真明，可説因明，似因似明，應非因明。答：舉真攝似。或已攝故。或兼明之，非正明故。
三問：量立量破，可名因明，過破似破，應非因明。答：是因明類故。或似真俱因明，名略已攝故。
四問：立破有言智，可是因明，現比無智言，應非因明。答：見因亦明，見因證明，自證亦因，故皆因明。
五問：智生，智了可名因明，二了二生非智，應因非是明？答：是明之因。或皆順照，成宗義故。
六問：因喻能立，可説因明，宗非能立，應非因明。答：由不決定，故所立非。從定爲名，故無有失。又能因能明，正是因明，所因所明，兼亦因明。又今者所立唯宗，能立雖唯因喻，言不違古，宗亦因明。
七問：何故不名果明，但名因明？答：果有果之明，非果皆即明。因有因之明，是因皆即明。果明不定，義亦有濫。因明兩定，義亦無濫，故名因明。本欲以因成果義故，不欲以果成因義故。
第四、釋本文者。
能立與能破，及似唯悟他。現量與比量，及似唯自悟。一部之中，大文有二：初一頌及長行，標宗隨釋分。末後一頌，顯略指廣分。初分有二：前之一頌，舉類標宗。後諸長行，隨標别釋。條貫義類，舉標論宗，於前所標，隨應釋故。
初頌之中，談頌有一，彰悟有二，論句有四，明義有八。一頌四句，文矚可知。悟他自悟，論各别顯。四真四似，即爲八義。
一者能立，因喻具正，宗義圓成，顯以悟他，故名能立。陳那能立，唯取因喻，古兼宗等。因喻二義：一者具而無闕，離七等故。二者正而無邪，離十四等故。宗亦二義：一者支圓，能依所依皆滿足故。二者成就，能依所依，俱無過故。由此論顯真而無妄，義亦兼彰具而無闕，發此誠言，生他正解，宗由言顯，故名能立。由此似立決定相違，雖無闕過，非正能立，不能令他正智生故也。
二者能破，敵申過量，善斥其非，或妙徵宗，故名能破。此有二義：一、顯他過，他立不成。二、立量非他，他宗不立。諸論唯彰顯他過破，理亦兼有立量徵詰。發言申義，證敵俱明。敗彼由言，故名能破也。
三者似能立。三支互闕，多言有過，虚功自陷，故名似立。此有二義：一者闕支，宗因喻三，隨應闕減。二者有過，設立具足，諸過隨生，僞立妄陳，邪宗謬顯。興言自陷，故名似立。
四者似能破。敵者量圓，妄生彈詰，所申過起，故名似破。此有二義：一者敵無過量，妄生彈詰，十四過類等。二者自量有過，謂爲破他，僞言謂勝，故名似破。
文説與字，表多體相違。立破真似，體義有異，説與字者，顯體相違。致及似言，顯過通能立破。表前能立，有似能立，並顯能破，有似能破，舉真等似，故稱及也。宗義各定，本所解也。邪正難知。未共許故。由況既彰，由，因。況，喻。彰，謂顯也。是非遂著。宗成曰是，不成曰非，著者明也。真似言興，是非宗曉。功成勝負，彼此俱明。能立能破，由自發言，功既成勝，證敵俱解。似立似破，自功成負，由他指述，證立俱明。故從多分，皆悟他也。理門論云：隨其所應，爲開悟他，説此能立及似能立。能立悟敵及證義者，由自發言，生他解故。似立悟證及立論主，由他顯己，證自解生，故言隨應。能破似破，準知亦爾。此論下文：能立能破，皆能悟他，似立似破，不能悟他。正與彼同，故此頌中，據其多分，皆悟證者，言唯悟他，不言自悟。又真立破，唯悟於他，似雖亦自，從真名唯。
五者現量。行離動摇，明證衆境，親冥自體，故名現量。能緣行相，不動不摇，自唯照境，不籌不度，離分别心，照符前境，明局自體，故名現量。然有二類，一、定位，二、散心。定心澂湛，境皆明證，隨緣何法，皆名現量。一切散心，若親於境，冥得自體，亦皆現量。
六者比量。用已極成，證非先許，共相智決，故名比量。因喻已成，宗非先許，用已許法，成未許宗，如縷貫華，因義通被，共相智起，印決先宗，分别解生，故名比量。雖將已許，成未許宗，智生不決，非比量攝。
七者似現量。行有籌度，非明證境，妄謂得體，名似現量。散心有二：一、有分别，二、無分别。諸似現量遍在二心，有分别心，妄謂分明得境自體，無分别心，不能分明冥證境故，名似現量。論據決定，唯説分别，非無分别心，皆唯現量故。
八者似比量。妄興由況，謬成邪宗，相違智起，名似比量。妄起因喻，謬建邪宗。順智不生，違解便起，所立設成，此彼乖角，異生分别，名似比量。及似等言，皆準前釋。
法有幽顯，幽，微。顯，著也。若現量境，理幽事顯。若比量境，所立爲幽，能立爲顯。行分明昧，行，謂能緣心等行相。真現比於境，幽顯俱明，似現比於境，幽顯俱昧。故此二刊定，唯悟自非他。現比因果唯自智，故二刊定悟自非他。雖自不曉，無以悟他，理應頌中，後他先自，但以權衡之制，本以利人，故先悟他，後方自悟。
辨此八義，略以三門：一、明古今同異，二、辨八義同異，三、釋體相同異。
明古今同異者，初能立中，瑜伽十五，顯揚十一，説有八種：一、立宗，二、辨因，三、引喻，四、同類，五、異類，六、現量，七、比量，八、正教量。對法亦説有八：一、立宗，二、立因，三、立喻，四、合，五、結，六、現量，七、比量，八、聖教量。皆以自性、差别而爲所立，瑜伽、顯揚八能立中，三引喻者，總也。同類、異類者，别也。於總比況假類法中，别引順違，同品、異品，而爲二喻。總别有殊，分爲三種，離因喻外無别合、結，故略合、結而不别開。
對法無著，八爲能立，順前師故，以因總别，既無離合，喻之總别，何假合離？故總説一，不開二喻。離喻既缺，故加合、結。合、結雖離，因、喻非有，令所立義，重得增明，故須别立。喻過既説無合、倒合，翻立真支，理須有合。合既别立，結亦須彰，由此亦八。
古師又有説四能立，謂宗及因，同喻、異喻。世親菩薩論軌等，説能立有三：一、宗，二、因，三、喻。以能立者，必是多言，多言顯彼所立便足，故但説三。且喻總别，終是見邊，故對法言：立喻者，謂以所見邊，與未所見邊，和合正説。師子覺釋：所見邊者，謂已所顯了分。未所見邊者，謂未所顯了分。以顯了分，顯未顯了分，令義平等，所有正説名爲立喻。故總説一喻，已令所立見邊。何假别開？或三或二。
喻中無合，義乃不明，倒合倒成，故説爲過。離因及喻，都無勝體，故不説在真能立中。但説因初，喻隨其後，合義已明。重説有結，一何煩長？故總略之。
立論者之現量等三，疏有悟他，故名能立，敵論者之現量等三，親唯自悟，故非能立。今者陳那因喻爲能立，宗爲所立，自性差、别二並極成，但是宗依，未成所諍，合以成宗，不相離性，方爲所諍，何成能立？故能立中，定除其宗。
問：然依聲明，一言云婆達南，二言云婆達泥，多言云婆達，今此能立婆達聲説，既並多言，云何但説因喻二法以爲能立？答：陳那釋云，因有三相，一因二喻，豈非多言？非要三體，由是定説宗是所立。陳那以後，略有三釋：一云，宗言所詮義爲所立，故瑜伽論第十五云：所成立義有二種：一、自性，二、差别。能成立法有八種。其宗能詮之言，及因等言義，皆名能立，其宗之言，因喻成故，雖亦所立，彼於論説，何故先立宗耶？爲先顯示自所愛樂宗義，故亦所立。非定所立，能成義故。猶如於因，喻所成故，但名能立。宗所詮義，定唯所立，獨名所成。
二云：諸法總集，自性差别，若教若理，俱是所立，論俱名義，隨應有故。總中一分，對敵所申，若言若義，自性差别，俱名爲宗，即名能立。雖此對宗，亦是所立，能立總故，得能立名。故陳那等宗名所立，與瑜伽等理不相違，瑜伽等不説宗一向唯能立故。
三云：自性、差别，合所依義，名爲所立。能依合宗説爲能立，總立别故。非此總宗，定唯能立。對敵合申，因喻成故，亦是所立。由非定所立，故得能立名。陳那但以共許因喻，成他未許，他未許者，唯是合宗，宗爲所立，自性、差别，但是宗依，非是所立，所立之具，所望義殊，不相違也。不爾，慈氏、無著、天親豈不解因明，説所爲能立？
次、解能破中，諸論但有顯敵過破，無立量破，立量即顯彼之過故。顯過破中，古師有説八爲能立，闕一有八，闕二有二十八，乃至闕七有八，闕八有一。亦有説四以爲能立，闕一有四，闕二有六，闕三有四，闕四有一。世親菩薩缺減過性，宗、因、喻中，闕一有三，闕二有三，闕三有一。世親已後，皆除第七。以宗、因、喻三爲能立，總闕便非，既本無體，何成能立？有何所闕而得似名？陳那菩薩，因一喻二，説有六過，則因三相六過是也。闕一有三，闕二有三，無闕三者。大師至彼六十年前，施無厭寺有一論師，名爲賢愛，精確慈悲，特以貫世，因明一論，時無敵者，亦除第七。
自餘諸師，不肯除之。因一喻二，即因三相，雖有申宗，不申因喻，如數論者，執我爲思，不申因喻，豈非過也？又雖有言，三相並闕，如聲論師，對佛法者，立聲爲常，德所依故，猶如擇滅，諸非常者，皆非德依，如四大種。此德依因，雖有所説，三相並闕，何得非似？由此第七亦缺減過。
似能立中，且九似宗，陳那菩薩理門等論，立有五種，不説後四，謂能、所别、俱不極成、相符極成。以理門説：宗等多言説能立，此中唯取隨自意，樂爲所立説名宗，非彼相違義能遣。後之四種，既非相違，所以略之。
天主宗過，不但相違，故申九種。
第二釋云：陳那菩薩，以能别不成，即是因中不共不定等過，亦是喻中所立不成，闕無同喻等過。所别不成，有法無故，即因過中所依不成過。其俱不極成，即合是二過。相符極成者，凡所立論，名義相違，既曰相符，便非所立，本非宗故，依何立過？如諸俗人，不受戒者，非受戒類，依何説有持戒破戒？是故不説後之四過。
今者天主，加能别不成，以宗合取，不相離性，方得成宗，若非能别，誰不相離？若以因中是不共不定等，亦是喻中所立不成，恐繁重故不須説者，因中已有闕同品，有不共等過，喻中復説能立不成，一何鄭重，是故加之。
天主復加所别不成者，若以是因所依不成，亦恐重故略不須説者，因中已有異品遍轉等不定過，及是異品非遍無過，異喻之中，更何須説能立不遣？何廢宗過亦爲因過？餘難同前，是故加之。
俱不成者，合二爲之。要有二種，互相差别，不相離性，方得成宗，彼二並非，何成宗義？是故加之。
若此上三不立過者，所依非極，便更須成。宗既非真，何名所立？
相符極成者，若以相符，本非宗故，依何立過？兩俱不成，及俱不成，并俱不遣，本非因喻，依何立過？若以因喻有所申述何非過者，宗亦有説，如何非過？是故加之。
但陳那影略説，天主委具陳之，非是師資自爲矛盾。
又陳那以前古師，宗中復説宗因相違過，陳那理門自破之云：諸有説言，宗因相違名宗違者，此非宗過。以於此中立聲爲常，一切皆是無常故者，是喻方便惡立異法，由合喻顯非一切故。陳那意言，如聲論者，立聲爲常，一切皆是無常故因，是彼外道立宗之喻，方便矯智，惡立異法無常之義，非欲成宗所立聲常。釋所因云：由合喻顯非一切故。陳那正云：立聲爲常，正因應言非一切故，以外道説非常之法，有多品類，種種差别，名爲一切，故立聲常，非一切因。合喻中云：諸非一切故者，皆體是常，猶如虚空。何得乃以一切皆是無常之因立常宗也？
復云：此因非有，以聲攝在一切中故。陳那意言，此古所引一切皆是無常故因，於其所立常聲非有，以聲攝在一切皆是無常中故，便是因中兩俱不成，共不許因，有法有故。其立聲常，非一切因。
陳那復云：或是所立一分義故。唯外道許非一切因，於宗中有；内道不許聲非一切，因於宗無，即是隨一不成因過，故此二徒，皆非宗過，名因過失。亦是異喻倒離之過，一切離法，先宗後因。既立常宗，非一切因，異喻離言：諸無常者，皆是一切。而今説言一切皆是無常故者，先因後宗，故成倒離惡立異法之無常義。由此宗違，非是宗過，是因喻過。陳那既破，天主順從，故亦不立。
若以因過，宗中不立，既是喻過，因應不立，且如相違，及不共不定，應非喻中能立不成。今釋不然，因有三相，體義最寬，但陳其因，有是相違，不共不定。未舉其喻，過已彰訖。今陳其宗，猶未有過，舉因方過，何得推過乃在宗中？不同比量相違，彼但舉宗，已違因訖。今此不爾，是故但應如陳那説。
外道因明，四不成中，但説兩俱及隨一過，不説猶預、所依不成。此不成因，亦不成宗，立敵或偏所不成故。陳那説言，其理雖爾，因依於宗，或決或疑，宗或有無，既有差别，總合難知，故開爲四。
理門論中，古亦有説不定有五。除不共因，異品無故。陳那加之，由不共故，此如何等？
諸量之中，古説或三：現量、比量及聖教量，亦名正教及至教量，或名聲量，觀可信聲而比義故。或立四量，加譬喻量，如不識野牛，言似家牛，方以喻顯故。或立五量，加義準量，謂若法無我，準知必無常，無常之法，必無我故。或立六量，加無體量，入此室中，見主不在，知所往處。如入鹿母堂，不見苾蒭，知所往處。陳那菩薩廢後四種，隨其所應攝入現、比，故理門云：彼聲、喻等，攝在此中。由斯論主，但立二量。
此上略明古今同異，别義所以，至下當知。
辨八義同異者，有是能立而非能破，如真能立建立自宗。有釋無此，能立自宗，即能破敵，必對彼故。有是能破而非能立，如顯過破。有釋無此，但破他宗，自便立故。有是能立亦是能破，如真立破他所不成。有釋無此，立謂能申自，破謂就他宗。有非能立亦非能破，謂似立破。
有是能立而非似立，謂真能立。有是似立而非能立，除決定相違，所餘似立。有是能立亦是似立，謂決定相違。有釋無此，此唯似立，非能立故，立者雖具言，他智不決故。有非能立亦非似立，謂妄破他所成立義。
有是能立而非似破，如無過量。有是似破而非能立，如十四過類等。有是能立亦是似破，如決定相違。有釋無此，此但似破，非真立故。有非能立亦非似破，謂顯過破。有釋無此，顯他過非，自便立故。
能破定非似立，亦非似破，真似異故。
有是似立而非似破，謂有過量，建立自宗。有釋無此，自宗義成，即是真破。自既不立，即似破他。有是似破而非似立，謂妄顯他非，十四過類。有釋無此，妄謂破他即妄立故。有似能立亦是似破，如以過量破他不成。有非似立亦非似破，謂真能立，或真能破。
似現似比，總入非量。由此可言現量非比及非非量，比量亦是非非量攝。有是現量非比、非量，謂證自相，真現量智。有比、非量非真現量，即證共相，比量智及諸非量。此依見分，若依心體，見分通比、非，自證必現故。是故八義體唯有七。雖就他宗，真能立體，即真能破，有顯過破，非真能立，雖似能立，即似能破，妄出過破，非似能立。故能立外，别顯能破，似立之外，别顯似破。真現真比，似現似比，智了因攝，二智了故。由斯八義，體唯七種，真似相明，故義成八。
釋體相同異者，即解論文，辨八體相之同異也。
如是總攝諸論要義。自下第二隨標别釋，於中有三：初、總綰羣機，次、依標隨釋，後、且止斯事。方隅略示，顯息繁文。此即初也。
如是者，指頌所説。總攝者，以略貫多。諸論者，今古所製一切因明。要義者，立破正邪，紀綱道理。此義總顯瑜伽、對法、顯揚等説。因明有七，頌曰：論體、論處所、論據、論莊嚴、論負、論出離、論多所作法。一者論體，謂言生因，立論之體。二者論處所，謂於王家、證義者等論議處所。三者論據，謂論所依，即真能立及似、真似現比量等；其自性、差别義爲言詮，亦所依攝。四者論莊嚴，謂真能破。五者論負，謂似立似破。六者論出離，將興論時，立敵安處身心之法。七者論多所作法，由具上六能多所作。今此括要，總爲一頌，雖説八門，即彼四種，第一、第三、第四、第五，但叙紀綱，不彰餘理，名攝要義。
又世親所造論軌、論式等，法雖全備，文繁義雜。陳那詳考，更爲因明理門等論，雖教理綸焕，而旨幽詞邃，令初習者莫究其微。天主此論，纂二先之妙，鳩羣籍之玄，奥義咸殫，深機並控，匪唯提綜周備，實亦易葉成功。既彰四句之能，兼明八義之益，故言總攝諸論要義。
此中宗等多言名爲能立。自下第二依標隨釋，於中分六：一、明能立，二、明似立，三、明二真量，四、明二似量，五、明能破，六、明似能破。
問：何故長行牒前頌文，不依次釋？又與前頌開合不同？答：略有三釋：一云：前頌標宗，二悟類别，立破真似，相對次明，所以八義次第如是。長行廣釋，逐便即牒，性相求之，何須次牒？頌以真似各别，開成八義，長行以體類有同，合成六段，亦不相違。
二云：頌中以因明之旨，本欲立正破邪，故先能立，次陳能破。理門論云：爲欲簡持能立、能破義中真實，作斯論故。所申無過，立破義成，所述過生，何成立破？故立破後，次陳二似。雖知真似二悟不同，開示證人，俱悟他攝。刊定法體，要須二量，現量則得境親明，比量亦度義無謬，故先現量，比量後陳。刊定之則雖成，謬妄還難楷準，故當對二真，次明二似。故頌八義，次第如是。
長行同於理門所説，以因明法，先立後破，免脱他論，摧伏他論，爲勝利故。
立義之法，一者真立，正成義故。二者立具，立所依故。真因喻等，名爲真立，現比二量，名爲立具。故先諸師，正稱能立，陳那以後，非真能立，但爲立具，能立所須，故能破前，先明二量。親疏能立，皆有真似，以自相明，故真立後，即明似立，二真量後，明二似量。此之六門，由是能立及眷屬故，理門説上六名真似立故。立義成已，次方破他，故後方明能破似破。
三云：真立似立，真量似量，各有别體，真立體即無過多言，似立體即有過多言，真量明決之智，似量闇疑之智，各有别故。若真能立，若能立具，皆能立故，先首明之。能破似破，雖體即言，境無、有異，能破之境，體即似立，似破之境，即真能立。須識立境，方可申破，立已方破，故後明之。開合别明，體類同故，長行與頌，由此不同。
初解能立中，大文有三：初、舉體釋義，次、示相廣陳，後、總結成前，簡擇同異。初中復二，初舉體，後釋義，此舉體也。
總舉多法，方成能立。梵能立義，多言中説。故理門論，陳那指彼天親論云：故此多言，於論式等，説名能立。
言此中者，理門二解：一、起論端義，二、簡持義。凡發論端，汎詞標舉，故稱此中起論端義。簡持有二義：一云：簡去邪宗增減，持取正宗中道。邪增者，以似立爲真立，以似破爲真破。邪減者，以真立爲似立，以真破爲似破。中道者，二真爲真，二似爲似。二云：此論所明，總有八義，且明能立，未論餘七，簡去餘七，持取此一，故稱此中是簡持義。清辯菩薩般若燈論，釋有四義，謂發端、標舉、簡持、指斥。
宗是何義？所尊、所崇、所主、所立之義。等者，等取因之與喻。世親以前，宗爲能立。陳那但以因之三相，因同異喻，而爲能立，以能立者，必多言故。
今言宗等名能立者，略有二釋：一云：宗是所立，因等能立。若不舉宗，以顯能立，不知因喻誰之能立。恐謂同古，自性、差别二之能立，今標其宗，顯是所立。能立因喻，是此所立宗之能立。雖舉其宗，意取所等一因二喻爲能立體。若不爾者，即有所立濫於古釋，能立亦濫彼能立過。爲簡彼失，故舉宗等。
二云：陳那等意，先古皆以宗爲能立，自性、差别二爲所立。陳那遂以二爲宗依，非所乖諍，説非所立。所立即宗，有許不許，所諍義故。理門論云：以所成立性，説是名爲宗。此論亦言：隨自樂爲所成立性，是名爲宗。因及二喻，成此宗故，而爲能立。今論若言因喻多言名爲能立，不但義旨見乖古師，文亦相違，遂成乖兢。陳那、天主二意皆同，既稟先賢而爲後論，文不乖古，舉宗爲能等，義别先師，取所等因喻爲能立性，故能立中，舉其宗等。
問：宗若所立，頌中八義，攝法不盡。答：隨八所成，即是宗故。又宗所立，隨能立中，便次明之，彼所成故，攝法亦盡。又觀察義中，諸所有事，名因明故。不舉其宗，於何觀察？故今舉宗，顯所有事，爲能立體。
問：能立因喻，有言、義、智，論何不説多智、多義，名爲能立，而説多言名爲能立？答：立論之法，本生他解，他解照達所立宗義，本由立者能立之言，其言生因，正是能立。智、義順此，亦得因名。由言生因，生敵證智，敵證智解，爲正了因。
理門論難云：若爾，既取智爲了因，是言便失能成立性。此難言因，應非能立。彼自釋云：此亦不然，令彼憶念本極成故。此釋意云，由言因故，令敵證智，了本極成因，解所立宗義。故立論者言，正爲能立。敵證智了，亦爲能立性。若不爾者，相違決定，言支具足，應名能立。既由他智，不生決解，名爲似立。故知通取言生智了爲能立體。今此據本，故但標言名爲能立。瑜伽亦云，六種言論是論體性，不説智生、義生、義了名爲能立。言了即言生，故體亦可爾。
問：何故能立，要在多言，一二之言，定非能立？答：理門論云：於論式等，説此多言，名能立故。世親所造論軌、論式，彼説多言，名爲能立，今不違古，故説多言。
彼論復言：又比量中，唯見此理，若所比處，此相定遍；於餘同類，念此定有；於彼無處，念此遍無。是故由此生決定解。因之三相，既宗法性，同有，異無，顯義圓具，必籍多言，故説多言，名爲能立。
又一二之言，宗由未立，多言義具，所立方成。若但説因，無同喻比，義不明顯，何得見邊？若但同無異，雖比附宗，能立之因，或返成異法。無異止濫，何能建宗？設有兩喻，闕遍宗因，宗法既自不成，宗義何由得立？果宗不立，因比徒施，空致紛紜，兢何由消？故詳今古，能立具足，要籍多言。
由宗、因、喻多言，開示諸有問者未了義故。釋能立義，宗義舊定，因喻先成，何故今説爲能立也？理門亦云：由宗、因、喻多言，辨説他未了義。諸有問者，謂敵證等。未了義者，立論者宗。
其敵論者，一、由無知，二、爲疑惑，三、各宗學。未了立者立何義旨，而有所問。故以宗等如是多言，成立宗義，除彼無知、猶預、僻執，令了立者所立義宗。
其論義法，瑜伽等説，有六處所：一、於王家，二、於執理家，三、於大衆中，四、於賢哲者前，五、於善解法義沙門婆羅門前，六、於樂法義者前。於此六中，必須證者，善自他宗，心無偏黨，出言有則，能定是非。證者即問：立何論宗？今以宗等如是多言，申其宗旨，令證義者了所立義。
故者所以，第五轉聲。由者因由，第三轉攝。因由敵證，問所立宗，説宗因喻，開示於彼，所以多言名爲能立。
開示有三：一、敵者未閑，今能立等，剏爲之開。證者先解，今能立等，重爲之示。二、雙爲言開示其正理。三、爲廢忘宗而問爲開，爲欲憶宗而問爲示。
諸有問者未了義故，略有二釋：一、諸問者通證及敵，敵者發問，理不須疑，證者久識自他宗義，寧容發問未了義耶？一、年邁久忘。二、賓主紛紜。三、理有百途，問依何轍？四、初聞未審，須更審知。五、爲破疑心，叙師明意。故審問宗之未了義。
二、應分别，爲其證者論解，但應言多言，開示問者義故，證者久閑而無未了。爲其敵論者論，應説言多言，開示諸有問者未了義故，敵者於宗有未了故。今合爲文，非彼證者亦名未了。由開示二，故説多言名爲能立。
問：能立有多，何故一言説爲能立？答：理門解云：爲顯總成一能立性。由此應知，隨有所闕，名能立過。闕支便非能立性故。
此中宗者，自下第二示相廣陳，於中有三：一、示宗相，二、示因相，三、示喻相。
瑜伽論云：問：若一切法自相成就，各自安立已法性中，復何因緣，建立二種所成立義耶？答：爲欲令他生信解故，非爲生成諸法性相。問：爲欲成就所成立義，何故先立宗耶？答：爲先顯示自所愛樂宗義故。問：何故次辯因耶？答：爲欲開顯依現見事決定道理，令他攝受所立宗義故。問：何故次引喻耶？答：爲欲顯示能成道理之所依止現見事故。問：何故復説同類、異類、現量、比量、正教量等耶？答：爲欲開示因喻二種相違不相違智故。相違謂異類，不相違謂同類，則於因喻皆有現比量等相違不相違，隨其所應，真似所攝。
彼又重言：又相違者，由二因緣：一、不決定故，二、同所成故。初是六不定，因於同異二喻或成或違故。後是四不成及四相違，因於宗過名爲不成，於二喻中，一向相返，名曰相違。本立共因，擬成宗果。因既帶似，理須更成。若更成之，與宗無别，名同所成，似宗二喻亦在此攝。
其相違者，於爲成就所立宗義，不能爲量，故不名量。謂似因喻及似現比量名相違，不成宗故，不名真量。不相違者，於爲成就所立宗義，能爲正量，故名爲量。謂真因喻及真現比，正成宗故，正名爲量。
今此雖不同彼次第，宗之所依，及宗因喻，現比量等，次第生起，亦準彼釋。
初中復三：初、牒章，次、示相，後、指法。此即初也。
謂極成有法，極成能别，下示相有四：一、顯依，二、出體，三、簡濫，四、結成。此顯依也。
極者，至也。成者，就也。至極成就，故名極成。有法、能别，但是宗依，而非是宗。此依必須兩宗至極共許成就，爲依義立，宗體方成。所依若無，能依何立？由此宗依，必須共許，共許名爲至極成就，至理有故，法本真故。若許有法、能别二種非兩共許，便有二過：一、成異義過，謂能立本欲立此二上不相離性和合之宗，不欲成立宗二所依。所依若非先兩共許，便更須立，此不成依。乃則能立成於異義，非成本宗。故宗所依，必須共許，依之宗性，方非極成，極成便是立無果故。更有餘過，若許能别非兩極成，闕宗支故，非爲圓成，因中必有是因同品非定有性過。必闕同喻，同喻皆有所立不成，異喻一分或遍轉過。若許有法非兩極成，闕宗支故，亦非圓成，能别無依，是誰之法？因中亦有所依隨一、兩俱不成。由此宗依，必依共許，能依宗性，方非極成，能立成之，本所諍故。
一切法中略有二種：一、體，二、義。且如五藴色等是體，此上有漏無漏等義名之爲義。體之與義各有三名。體三名者，一名自性，瑜伽等中古師所説自性是也。二名有法，即此所説有法者是。三名所别，如下宗過中名所别不成是。義三名者，一名差别，瑜伽論等古師所説差别是也。二名爲法，下相違中云法自相相違因等是。三名能别，即如此中名能别是。
佛地論云：彼因明論，諸法自相，唯局自體，不通他上，名爲自性。如縷貫華，貫通他上諸法差别義，名爲差别。此之二種，不定屬一門，不同大乘，以一切法不可言説一切爲自性，可説爲共相。如可説中，五藴等爲自，無常等爲共。色藴之中色處爲自，色藴爲共。色處之中，青等爲自，色處爲共。青等之中，衣華爲自，青等爲共。衣華之中，極微爲自，衣華爲共。如是乃至離言爲自，極微爲共。離言之中，聖智内冥，得本真故，名之爲自，説爲離言，名之爲共。
共相假有，假智變故。自相可真，現量親依，聖智證故。除此以外，説爲自性，皆假自性，非真自性，非離假智及於言詮故。今此因明，但局自體名爲自性，通他之上名爲差别，準相違中，自性、差别，復各别有自相、差别，謂言所帶，名爲自相，不通他故。言中不帶，意所許義，名爲差别，以通他故。
今憑因明，總有三重：一者局通，局體名自性，狹故；通他名差别，寬故。二者先後，先陳名自性，前未有法可分别故；後説名差别，以前有法可分别故。三者言許，言中所帶名自性；意中所許名差别，言中所申之别義故。
釋彼名者，自性、差别，二名如前。
第二，自性亦名有法，差别亦名法者，法有二義：一、能持自體，二、軌生他解。故諸論云：法謂軌持。前持自體，一切皆通，後軌生解，要有屈曲。初之所陳，前未有説，逕廷持體，未有屈曲，生他異解。後之所陳，前已有説，可以後説分别前陳，方有屈曲，生他異解。其異解生，唯待後説，故初所陳，唯具一義，能持自體，義不殊勝，不得法名。後之所陳，具足兩義，能持復軌，義殊勝故，獨得法名。前之所陳，能有後法，復名有法。
第三，自性亦名所别，差别亦名爲能别者，立敵所許，不諍先陳，諍先陳上有後所説。以後所説别彼先陳，不以先陳别於後，故先自性名爲所别，後陳差别名爲能别。
若爾，此三名皆有失，其失者何？難初名云：若體名自性，義名差别者，何故下云如數論師立我是思？我爲自性，思爲差别，彼文便以義爲自性，體爲差别，我、無我等分别思故。難次名云：若具一義得有法名，若具二義但名法者，如即此師立我是思，何故思唯一義乃名爲法，我具二義得有法名？難後名云：若以後陳别彼前説，前爲所别，後爲能别，如世説言青色蓮華，但言青色不言蓮華，不知何青，爲衣、爲樹、爲瓶等青？唯言蓮華不言青色，不知何華，爲赤、爲白、爲紅等華？今言青者，簡赤等華，言蓮華者，簡衣等青，先陳後説，更互有簡，互爲所别，互爲能别。此亦應爾，後陳别前，前陳别後，應互名爲能别所别。
釋初難言，此因明宗，不同諸論。此中但以局守自體名爲自性，不通他故，義貫於他，如縷貫華，即名差别。前所陳者，局在自體，後所説者，義貫於他。貫於他者，義對衆多，局自體者，義對便少。以後法解前，不以前解後，故前陳名自性，後陳者名差别。
釋次難言，先陳有法，立敵無違，此上别義，兩家乖競。乖競之義，彼此相違，可生軌解，名之爲法。非所諍競，彼此無軌，逕廷自體，無别軌解，但名有法。談其實理，先陳後説，皆具二義。依其增勝，論與别名，故前陳者名有法，後陳者名法。故理門論云：觀所成故，立法、有法，非德、有德。法與有法，一切不定，但先陳皆有法，後説皆名法，觀所立故。非如勝論德及有德，一切決定。
釋第三難言，前後所陳互相簡别，皆應得名能别、所别，如成宗言差别性故。然前陳者非所乖諍，後説於上彼此相違。今陳兩諍，但體上義，故以前陳名爲所别，後名能别，亦約增勝以得其名。
又但先陳，皆名自性、有法、所别，但是後説，皆名差别、法及能别。但諍後於前，非諍前於後故。舉後方諍，非舉前諍故，能立立於後，不立於前故，起智了不由前故。由此得名，前後各定。
問：前陳後説既各三名，何故極成初言有法，後言能别，不以自性、差别名顯？又復不以法及有法、能别、所别相對爲名，而各舉一，有法、能别？答：初有三釋：一云，設致餘名，必有此難。隨舉一種，何假爲徵？二云，有法能有他勝，故先陳舉，明必有後法，以釋於前陳。能别别於他勝，此宗後陳必與彼宗後陳義異，以後所説能别前陳，故後舉能别。三云，自性、差别，諸法之上，共假通名。有法、能别，宗中别稱，偏舉别名，隱餘通號，亦不相違。答後難言，前舉有法，影顯後法，後舉能别，影前所别。二燈二炬，二影二光，互舉一名，相影發故。欲令文約而義繁故，宗之别名皆具顯故，攝名已周，理實無咎。
問：既言極成，何所簡别？有幾非成，言成簡别？答：能别定成，且所别中有自不成，有他不成，有俱不成，有俱非不成。前三是過，第四句非。又有自一分不成，有他一分不成，有俱一分不成，有俱非一分不成。前三並非，第四有是。
所别定成，能别不成爲句亦爾。
如是偏句總别，合有四種四句。
其俱不成全有五種四句。有自能别不成他所别，有他能别不成自所别，有俱能别不成自所别，有俱能别不成他所别，有自能别不成俱所别，有他能别不成俱所别，有俱能别不成俱所别，有俱能别不成俱非所别。如能别不成爲首有二全四句，所别不成亦如是。二四句中，其前七句，皆是此過，其第八句是前偏過。雖總有四，體唯有二，後即是前，更無異故，所以但名二四句。有自兩俱不成非他，有他兩俱不成非自，有俱兩俱不成，有俱非自他兩俱不成。前三句非，第四句是。如是合有五種全句。一一離之，爲一分句，復有五句，總成十句。復將一分句，對餘全句，復將全句，對餘一分句，如理應思，恐繁且止。
其初有法不成偏句，如下所别不成中解；能别不成偏句，如下能别不成中解；兩俱不成諸句，如下兩俱不成中解。其兩俱全分、一分不極成，即宗兩俱不成。其自他全分一分不極成，即宗隨一不成。義準亦有宗猶豫不成，兩俱、隨一，全分、一分等過。至似宗中當廣分别。
二種自性及二差别不極成，此皆總攝。爲簡彼非，故二宗依皆言極成。
問：何故宗過有其九種，今極成簡但簡於三？答：此中但以宗不極成，所依須極成，故但簡三，非欲具簡一切宗過。理門成宗，但簡五過，由言非彼相違義能遣。此論以彼簡五，故但説三。隨自即簡相符極成。簡非周備，理門略五，如前已説。亦如喻言顯因同品決定有性，不簡合、結，故此但三。
問：既兩共許，何故不名共成而言極成？答：自性、差别，乃是諸法至極成理，由彼不悟，能立立之，若言共成，非顯真極。又因明法有自比量及他比量，能立能破，若言共成，應無有此。又顯宗依，先須至於理極究竟，能依宗性方是所諍，故言極成而不言共。
問：宗依須兩許，言成簡不成，因喻必共成，言極簡不極，何因因喻不標極成，獨於宗依致極成簡？答：有四義：一、宗依極成宗不極，爲簡不極言極成。因喻依體並須成，無所簡故不説極。二、因喻能立皆須極，無不極故不須簡。宗是所立非共成，爲有所簡須言極。因喻之中，自比言許，他比言執，而簡别之，故無不極。三、因喻成中無不成，無濫簡故不言極。成宗之中有不成，有濫簡故獨言極。四、因不成等攝非極，從寬爲名不名極。宗不成中無别攝，故説極成簡不極。因中兩俱、隨一等過，喻中所立、能立不成，此等過中已攝不極。兩俱等寬，從餘爲稱，有體無體，皆此過故。宗過不爾，言極簡之，兩許有體，便非是過，故於宗内獨言極成。
然理門云：此中宗法，唯取立論及敵論者決定同許，於同品中有非有等，亦復如是。故知因喻必須極成，但此論略。唯識亦言：極成六識，隨一攝故。如極成餘，故知此略。
差别性故，出宗體。差别者，謂以一切有法及法互相差别。性者，體也。此取二中互相差别不相離性，以爲宗體。如言色藴無我，色藴者有法也，無我者法也。此之二種，若體若義，互相差别，謂以色藴簡别無我，色藴無我，非受無我，及以無我簡别色藴，無我色藴，非我色藴。以此二種互相差别合之一處，不相離性，方是其宗，即簡先古諸因明師但説有法爲宗，以法成有法故。或但説法爲宗，有法上法是所諍故。或以有法及法爲宗。彼别非宗，合此二種宗所成故。此皆先共許，何得成宗？既立已成而無果故。但應取互相差别不相離性，有許不許以爲宗體。
問：先陳能别唯在法中，何故今言互相差别？答：立敵相形，法爲能别，體義相待，互通能所。對望有異，亦不相違。
問：互相差别則爲宗性，何假此中須説故字？答：故者所以，此有二義：一、簡古説。但以能别，或但所别，或雙以二而爲其宗。陳那簡之，皆非宗諍，取此二上互相差别不相離性所諍之義，方成宗故。其能别等，彼先共許，非兩所諍，皆非是宗。爲簡古師，遂説故字。二、釋所依。釋前有法及以能别極成之言，但以有法及法互相差别不相離性一許一不許而爲宗故。宗之所依，有法、能别，皆須極成，由此宗中説其故字。不爾，所依須更成立哉。
或有於此不悟所由，遂改論云差别爲性，非直違因明之軌轍，亦乃闇唐梵之方言，輒改論文，深爲可責。彌天釋道安法師，尚商略於翻譯，爲五失三不易，云：結集之羅漢兢兢若此，末代之凡夫平平若是。改千代之上微言，同百王之下末俗。豈不痛哉？況非翻經之侣，但是膚受之輩，誑後徒之幼識，誘初學之童蒙，委率胸襟，迴换聖教，當來慧眼，定永不生，現在智心，由斯自滅。諸有學者，應閑此義，依舊正云差别性故。
問：何故但宗説差别性，因喻中無？答：宗有一成一不成，故但説宗差别性，因喻唯成無不成，無簡不説差别性。如因三相，雖有差别，不欲取此上不相離性一許一不許成其能立，即所依便非，由斯不説差别性故。理門唯云：宗等多言説能立，是中唯隨自意樂，爲所成立説名宗，非彼相違義能遣。不説所别、能别極成及差别性，此論獨言。
隨自樂爲所成立性。此簡濫失。隨自者，簡别於宗，樂爲所成立性者，簡别因喻。故理門論云：隨自意顯不顧論宗，隨自意立。樂爲所立，謂不樂爲能成立性。若異此者，説所成立，似因似喻應亦名宗。
凡宗有四：一、遍所許宗。如眼見色，彼此兩宗皆共許故。二、先業稟宗。如佛弟子習諸法空，鵂鶹弟子立有實我。三、傍憑義宗。如立聲無常，傍憑顯無我。四、不顧論宗。隨立者情所樂便立。如佛弟子立佛法義。若若善外宗，樂之便立，不須定顧。
此中前三，不可建立。初遍許宗，若許立者，便立已成，先來共許，何須建立？次承稟者，若二外道，共稟僧佉，對諍本宗，亦空無果，立已成故。次義憑宗，非言所諍，此復何用？本諍由言，望他解起，傍顯别義，非爲本成，故亦不可立爲正論。然於因明，未見其過，既於因過，説法差别相違之因，即傍準宗可成宗義，然非正立。今簡前三，皆不可立，唯有第四不顧論宗，可以爲宗，是隨立者自意所樂，前三皆是自不樂故。
樂爲所成立性，簡能成立者，能成立法者，謂即因喻。因喻成立自義亦應名宗，但名能立，非所成立，舊已成故，不得名宗。今顯樂爲新所成立方是其宗，雖樂因喻，非新成立，立便相符，故不名宗。既爾，似宗、似因、似喻應得名宗，先所未成，應更成故。當時所競方是真宗，因喻時申，故須簡别。似宗因喻雖更可成，非是所樂，屬第二時所可成故，非今所諍，疏故非宗。此上一解，依理門論，唯簡於真，不簡於似。
又解，樂者，貫通上下，隨自樂言，簡前三宗，非隨自樂，唯第四宗是意所樂。樂爲之言，簡似宗等，雖於後時更可成立，非是此時所樂爲故。所成立性，簡真因喻不可名宗，雖成已義，是能成立，先已成故，非今所成，今所成立體義名宗。若依後解，雖異理門，簡真與似，略圓備故。
問：何故因喻無隨自樂，宗獨有之？答：宗兩乖諍，須隨自簡，因喻共許，故無隨自。因喻二種，如共比量，必先共許方成能立，無遍許失及業稟失。要言所陳方名因喻，不説亦有傍義差别，無義準失。自他比量言亦有簡，説許、執故，隨其不顧，故於因喻不説隨自。
問：何故宗中傍有義準名爲差别，因喻便無？答：能立本成，成自所立，隨應之義，立乃乖角，共自相違，故於宗中傍有義準，即四相違所違差别。言申決定方成能立，故於因喻不説亦有義準能立。
問：何故宗内獨言樂爲，因喻不説？答：似宗因喻，當更成立，可以爲宗。今顯當時所諍爲宗，不以彼爲，故言樂爲，簡彼三宗、似因、似喻。設今及後俱不可説爲因，爲喻亦爾。若更立之，只是宗攝，不説樂爲。設更成立以爲宗訖，義既成已，方爲因喻，展轉疏成，不同於宗，故於因喻不説樂爲。又，於宗内説樂爲言，簡似周訖，因喻略之。又，宗有諍，以更須成，宗義相濫，故獨言樂爲。因喻必須極成，不成便非因喻，無所濫故，不言樂爲。
問：何獨宗標所成立性，因喻不説能成立也？答：宗言所立，已顯因喻是能成立，顯法已周，更不須説。又，宗前未説，恐濫須陳，因喻已彰，更何須説？又，宗違古，言所成立以别古今，因喻不違，不説能立言以簡别也。又，前標云宗等多言名爲能立，先已説訖，後更不須。
是名爲宗。此結成也。
如有成立聲是無常。三、指法也。如佛弟子對聲論師，立聲無聲。聲是有法，無常爲能别，彼此共許有聲及無常，名極成有法、極成能别，爲宗所依。彼聲論師，不許聲上有此無常，今佛弟子合之一處，互相差别不相離性云聲無常，聲論不許，故得成宗。既成隨自，亦是樂爲所成立性，故名真宗。恐義不明，指此令解。
瑜伽論云：立宗者，謂依二種所成立義，各别攝受自品所許。攝受者，是自意樂義，品是宗義。故顯揚云：各别攝受自宗所許。此中意説，依二所立立論各别，隨自意樂自宗所許，故説名宗。此中三釋：一者，以言對理，取依義能詮名爲各别自宗所許。二者，以别對總，取依總之别言及義二名自宗所許。三者，以合對離，取彼能依不相離性合之以爲自宗所許。正與此同，此文總也。
下有十句，分爲三類：初二句是宗體。一、攝受論宗，二、若自辯識。初依自所師宗，對異師敵而立自宗。不爾，便爲相符極成。後由自辯識，立他宗義，隨自意樂，不顧論宗。唯此二種是正所宗。若遍所許，若二同宗業，若傍義準，非别攝受，非隨自樂，故非真宗，立已成故，非本成故。次三句是立宗因緣。一、若輕蔑他，二、若從他聞，三、若覺真實而申宗趣，是名因緣。立他義，輕他故。立自義，從他聞，覺真實，自悟故。如次配之。後五句是立宗意。初二句標，一切立宗不過此故。一、爲成立自宗，二、爲破壞於他。後三句釋，一、爲制伏於他，釋上成立自宗。二、爲摧屈於他，釋上破壞他宗。三、爲悲愍於他，成自破他，皆悲愍故。
因有三相。上示宗相，下示因相。此相略以四門分别：一、出體，二、釋名，三、辯差别，四、明廢立。
初出體者，因有二種：一、生，二、了。如種生芽，能别起用，故名爲生因。故理門云：非如生因，由能起用。如燈照物，能顯果故，名爲了因。生因有三：一、言生因，二、智生因，三、義生因。言生因者，謂立論者立因等言，能生敵論決定解故，名曰生因。故此前云：此中宗等多言名爲能立，由此多言開示諸有問者未了義故。智生因者，謂立論者發言之智。正生他解，實在多言，智能起言，言生因因，故名生因。義生因者，義有二種：一、道理名義，二、境界名義。道理義者，謂立論者言所詮義，生因詮故，名爲生因。境界義者，爲境能生敵證者智，亦名生因。根本立義，擬生他解，他智解起，本籍言生，故言爲正生，智義兼生攝。故論上下所説多言，開悟他時名能立等。
智了因者，謂證敵者能解能立言，了宗之智，照解所説，名爲了因。故理門云：但由智力了所説義。言了因者，謂立論主能立之言，由此言故，敵證二徒了解所立，了因因故，名爲了因。非但由智了能照解，亦由言故，照顯所宗名爲了因。故理門云：若爾，既取智爲了因，是言便失能成立義。此亦不然，令彼憶念本極成故。因喻舊許，名本極成，由能立言成所立義，令彼智憶本成因喻，故名了因。義了因者，謂立論主能立言下所詮之義，爲境能生他之智了，了因因故，名爲了因。亦由能立義，成自所立宗，照顯宗故，亦名了因。故理門云：如前二因，於義所立。立者之智久已解宗，能立成宗，本生他解，故他智解正是了因，言義兼之，亦了因攝。
分别生了，雖成六因，正意唯取言生、智了。由言生故，敵證解生，由智了故，隱義今顯，故正取二爲因相體，兼餘無失。
次釋名者，因者所由，釋所立宗義之所由也。或所以義，由此所以所立義成。又建立義，能建立彼所立宗故。或順益義，由立此因順益宗義，令宗義立，是故名因。故瑜伽云：辯因者，謂爲成就所立宗義，依所引喻、同類、異類、現量、比量及正教量，建立順益道理言論。
問：喻既建成宗，亦能順益，何不名因？答：喻謂譬況，正云見邊。令所立義見其邊際，究竟圓滿，故名見邊。雖亦順益，非是正釋宗之所以。親初建立，得此因名，喻疏後成，不得因稱。是故此因不名見邊，説所因時義未成故，至後當知。
三、辯差别者，雖依建立順益等義，總得因名，有果不同，疏成生了，各類有别，分言、義、智。體異，便成立敵二智，義之與言生了各殊，别開六種。由此應言得果分兩，約體成四，據類有三，望義爲六。智了因，唯是生因果，而非生因因。智生因，唯是生因因，而非了因果。言義二生因，爲智生因果，爲智了因因。言義二了因，爲智了因因，非爲智了果，得爲智生果，不作智生因。以言望於義，亦成顯了因，以義望於言，亦成顯了果。以義望於言，亦作能生因，以言望於義，亦爲所生果。由此應説唯因不是果，謂智生因，爲果亦成因，餘五果。
又爲四句：有唯生因而非了因，謂智生因。有是了因而非生因，謂智了因。有是生因亦是了因，謂言、義。有非生因亦非了因，謂所立宗。
四、明廢立者，一問：何故一因，喻分二種？答：因正建宗，總苞稱一。喻有違順，别離分兩，至下喻中，當廣分别。二問：何故一因，體分生了？答：智境疏寬，照顯名了。言果親狹，令起名生，果既有差，因分生了。同能得果，但總名因。三問：何故二因各分三種？答：生果照果，義用不同，隨類有能，故分三種。立智隔於言義，不得相從名了，敵智不生立解，無由可得名生，故但分三，不增不減。四問：何故六因，體唯有四？答：順果義别，分成六因。立者義言，望果二用，除此無體，故唯有四。五問：何故因中獨開三相，宗、喻不開？答：别名宗、喻，通即稱因，遍是宗、喻二之法故。又因必寬，宗喻性狹，如貫華縷貫二門故，由此開因，不開宗、喻。
示因相中有五，一、標舉，二、徵數，三、列名，四、别釋，五、示法。此即初也。
其言生因，及敵證智所詮之義，各有三相，相者向也。正取言生，正能立故，此生智了，照解宗故。故正因體，言生、智了，兼亦義生，能建宗故。宗同異喻各有一體，因相貫三，更無别體，由此故説相者向義。故理門云：不共不定，一向離故，闕一相也。
又，此相者，面也，邊也，三面三邊。若爾，既一因，如何説多言名爲能立？其相義多，能詮言一，於三相中致一因言，故一因所依貫三别處，故多相之言名爲多言，非言多故名爲多言。古師解云：相者，體也。初相同此，餘二各以有法爲性。陳那不許，同異有法非能立故，但取彼義，故相非體。
何等爲三？二、徵數也。
謂遍是宗法性，同品定有性，異品遍無性。三、列名也。遍是宗法性，此列初相，顯因之體，以成宗故，必須遍是宗之法性。據所立宗，要是極成法及有法不相離性。此中宗言，唯詮有法。有法之上所有别義名之爲法。此法有二：一者不共有，宗中法是。二者共有，即因體是。理門論云：此中宗法，唯取立論及敵論者決定同許。何以故？今此唯依證了因故。彼自難云：既爾，便失前説言爲能成立性。論主解云：由有言生，令彼憶念本極成故。意以因體共許法，成宗之中不共許法，故此二法皆是有法之上别義，故今唯以有法名宗。對敵所申因、喻成立，雖取二依不相離性以爲宗體，有法既爲二法總主，總宗一分，故亦名宗。
理門論云：豈不總以樂所成立合説爲宗，云何此中乃言宗者唯取有法？此無有失，以其總聲，於别亦轉，如言燒衣。或有宗聲，唯詮於法。若以宗中後陳名法，即宗是法，持業爲名，總宗之法，亦依主釋，具二得名。今因名法，宗之法性，唯依主釋。
性者，體也。此唯義性，非是體性，義相應故，餘二亦然。此共許因唯得遍是有法宗性，以宗之法成，即宗法故。不遍是法宗之性，因犯兩俱不成過故，又不欲成宗有法故。
然因明理，有法不成於有法，此亦不成於法，因犯所依不成過。故理門難云：若以有法立餘有法，或立其法，如以烟立火，或以火立觸，其義云何？此義難云，如遠見烟立有下有火，以有烟故，豈非彼以有法成有法？烟之與火俱有法故。又如見火云定有熱，以有火故，熱觸既是火家之法，豈不以有法成於法耶？陳那釋云：今於此中非以成立火觸爲宗，但爲成立此相應物。謂成山處決定有火，以有烟故，爐中定熱，以有火故，名爲烟火相應之物。非以有法烟還成有法火，亦不以有法火而成熱觸法。
彼論又云：若不爾者，依烟立火，依火立觸，應成宗義一分爲因。還以宗中一分有法而爲因故，便爲不可。故因乃有所依不成，無所依故。亦不以法成立有法，宗中所陳，後能别前，名爲能别，亦名爲法。因成於此，不欲以因成前所陳，是所别故，非别後故。
理門又云：又於此中觀所成故，立法、有法，非德、有德，故無有過。前陳名有法，後陳皆名法，非法有法法性決定。如勝論師，德與有德，有德謂實，彼決定故。
理門頌云：有法非成於有法，及法此非成有法。但由法故成其法，如是成立於有法。謂有法、因法，二俱極成，宗中之法，敵先不許，但得共許因在宗中有法之上，成不共許宗中之法，如是資益有法義成。何得因在不共許中，許在彼中，何所成立？
又，若共許之因，依不共許法，凡所立因，皆有他隨一所依不成過。不説有法而爲所依，但以其法而爲所依，法非共許，縱唯立許，豈定無此過？又，如立宗，聲是無常，所作性故。無常滅義，所作生義，聲有滅者，以有生故，一切生者皆有滅故。聲既因生，明有果滅。若因所作，不遍聲宗，豈得遍在無常上有？一切正因中應皆有兩俱不成，無常之上本無生故。由此故知，因但是宗有法之法，非法法也。
問：稱爲宗法，即已是因，何須言遍？初既言遍，因義已明，何須復云是宗法性？答：若因不遍宗有法上，此所不遍，便非因成，有所不立，顯皆因立，是故稱遍。若但言遍，不言宗法，即不能顯因是有法宗之法性，能成於法。
又，因於宗過，名爲不成，於二喻中，俱有俱無，名爲不定，於二喻中，有無相違，名曰相違。若唯言法性不言遍者，因於宗過即是不成，或兩俱不遍，或隨一不遍，或猶預不遍，或所依不遍。全分、一分等，隨應有之。爲簡此失，是故言遍。若但言遍，不言宗法，不知此因誰家之因。爲顯是宗有法之因，成於宗法，故言法性。
由此應爲諸句分别：有宗法而非遍，有是遍亦宗法，有非遍非宗法。必無是遍非宗法句，但遍有法，若有别體，若無别體，並能成宗。義相關故，必是宗法。如薩婆多對大乘者，立命根實，以有業故，如五根等。豈以命根，與業别體，即非正因？故有别體，若無别體，義相關帶，必是宗法，皆得説爲宗之法性，非無體是，非有體非。
初、有宗法而非遍者，四不成中皆一分攝。初、兩俱一分兩俱不成者，如勝論師對聲生者，立一切聲皆是無常宗，勤勇無間所發性因，立敵二宗，唯許内聲有勤勇發，外聲非有。立敵俱説此因於宗半有半無，故此過是兩俱有體一分不成。餘無體兩俱一分一種不成。若有體若無體，若自若他，合四種一分隨一不成。兩俱一分，若自若他，合三種一分猶預不成。兩俱有體一分，若他若自，有體一分隨一，合三所依不成。如是更有十一，并前十二一分不成，皆如下釋。
後句非遍非宗法者，四不成中，并全分過。如聲論師對佛弟子，立聲爲常，眼所見故，俱説此因於聲無故。此是有體兩俱全分兩俱不成，餘無體兩俱全分一種不成。有體無體，若自若他，四種全分隨一不成。兩俱全分，若自若他，三種猶豫不成。有體無體兩俱全分，有體無體若自若他，隨一全分六種所依不成。如是更有十四，并前十五全分不成，亦如下釋。
此二偏句，並皆是過，唯第二句，遍亦宗法，是正因相。爲簡非句，故説遍是宗法性。
言同品定有性者，顯第二相。同是相似義，品是體類義，相似體類名爲同品。故理門云：此中若品與所立法，鄰近均等，説名同品，以一切義皆名品故。彼言意説，雖一切義皆名爲品，今取其因正所成法。若言所顯法之自相，若非言顯意之所許，但是兩宗所諍義法，皆名所立。隨應有此所立法處説名同品。以隨有無體名同品，由此品者是體類故。
若唯言所陳所諍法之自相名爲所立，有此法處名同品者，便無有四相違之因，比量相違、決定相違，皆應無四。若全同有法上所有一切義者，便無同品，亦無異品，宗有一分相符極成，非一切義皆相違故，故但取所立有此名同。然下論云如立無常，瓶等無常名同品者，唯舉所陳兩宗本諍法之自相名爲同品，以餘意所許是傍所諍，略而不説，理皆同品。以此釋文，應當深義。
同品有二：一、宗同品，故下論云：謂所立法均等義品是名同品。二、因同品，下文亦言：若於是處顯因同品決定有性。然論多説宗之同品名爲同品，宗相似故。因之同品名爲同法，宗之法故。何須二同？因之在處説宗同品，欲顯其因遍宗、喻故。宗法隨因説因同法，顯有因處，宗法必隨故。
且宗同品，何者名同？若同有法，全不相似，聲爲有法，瓶爲喻故。若法爲同，敵不許法於有法有，亦非因相遍宗法中，何得取法而以爲同？此中義意，不别取二，總取一切有宗法處名宗同品。故論説言：如立無常，瓶等無常是名同品。有此宗處，決定有因，名因同品。然實同品，正取因同，因貫宗、喻，體性寬遍。有此共許因法之處，不共許法定必隨故。今明一切有宗法處，其因定有，故説宗同。不欲以宗成因義，故非正同品。其因於彼宗同品處決定有性，故言同品定有性也。因既決定有，顯宗法必隨。理門亦云：説因宗所隨，宗無因不有等。
依上二相，理門論云：云何别法於别處轉？此中問意，如所作因必隨有附聲，與瓶等上所作性别，如何聲宗之上别因，於瓶等中别處而轉？或所作因，是聲有法宗上别法，云何於彼别瓶處轉，而言共相貫在宗、喻，遍是宗法，同品定有？陳那釋云：由彼相似，不説異名，言即是此，故無有失。此答意言，由聲瓶上共所作性相似而有，總相合説，不説聲、瓶二異名中，聲所作性即喻處所作性，言彼即此，故無有失。
彼復難云：若不説異，云何此因説名宗法？前難：聲宗所作性因云何得於别瓶上轉？此難：云何瓶所作性説爲宗法？既不説彼所作性異總合説者，所作性因既於瓶有，云何此因説名宗法？彼復釋言：此中但説定是宗法，不欲説言唯是宗法。此釋意言，總因之中但説定遍宗法性，不欲説言唯是宗法，故一總言貫通二處，宗、非宗上悉皆得有，其中可有遍是宗法。若别異説，唯聲所作唯宗法性，别不容有舉喻成宗。又别異説，唯瓶所作，亦不得成是宗法性，何所成立？
彼復難言：若爾，同品應亦名宗。此意難云，二中所作總貫稱因，二上無常應皆宗諍。彼自釋云：不然，别處説所成故，因必無異方成比量，故不相似。答難不然，唯别聲上有無常義是其所成，共所諍故，非於瓶上。夫立因者，必須立敵宗、喻之上兩俱無異，方成比量。故能立通，所立義局，理不相似，故答不然。
其九句者，理門論云：宗法於同品，謂有、非有、俱。於異品各三：有、非有、及二。言宗法者，謂宗之法，即因是也。於同品者，宗同品也，體即同喻。謂能立因於同品喻成其三種：一、有，二、非有，三、亦有亦非有，彼名爲俱。此三種因，於宗異品異法喻上，亦各有三：一、有，二、非有，三、亦有亦非有，彼名及二。且同品有異品三者，謂因於同品有異品亦有，於同品有異品非有，於同品有異品有非有。如是因於同品非有，異品亦三，於同品有非有，異品亦三，故成九句。
理門論中示九宗云：常、無常、勤勇，恒、住、堅牢性，非勤、遷、不變，由所量等九。恒、住、堅牢性及不變，此四皆常義。遷是無常。此四句中，上之三句顯示九宗，下之一句結由九因而成九類。
其九因者，理門論云：所量、作、無常，作性、聞、勇發，無常、勇、無觸，依常性等九。言無觸者，無質礙義。上之三句顯示九因，下之一句結由九宗而成九類。以此上三句成前上三句，一一句中皆有三種，次第配之，即成九也。
中三句者，一、同品非有、異品有。如聲論師立聲爲常，所作性故，喻若虚空，此中常宗瓶爲異喻。所作性因於同品空上無，於異品瓶上有。二、同品非有、異品非有。如聲論師對佛弟子，立聲爲常，所聞性故，喻若虚空，此中常宗瓶爲異喻。所聞性因同異品中二俱非有。三、同品非有、異品有非有。如聲論師立聲爲常，勤勇無間所發性故，喻若虚空，此中常宗，以電、瓶等爲異品。勤勇之因，於同品空一向非有，於其異品瓶等上有，電等上無。此是中三。
後三句者，一、同品有非有、異品有。如聲論師立聲非勤勇無間所發，無常性故，喻若電、空，此非勤宗瓶爲異喻。無常性因，於同品電上有，空上非有，異品瓶中一向是有。二、同品有非有、異品非有。如勝論師立内聲無常，勤勇無間所發性故，喻若電、瓶，此無常宗空爲異喻。勤勇之因，於同品瓶等上有，電等上無，異品空中一向非有。三、同品有非有、異品有非有。如聲論師對勝論師，立聲爲常，無質礙故，喻若極微及大虚空，此中常宗，以瓶、樂等而爲異喻。無質礙因於其同品虚空上有，極微上無，亦於異品瓶等上無，樂受等有。是名九句。
然理門論料簡此云：於同有及二，在異無是因，翻此名相違，所餘皆不定。於同有者，謂能立因於同品有。言及二者，於同品中亦有非有。在異無者，此能立因於同品有在異品無，及同品中亦有非有於異品無。言是因者，此之二句皆是正因，於九句中第二、第八兩句所攝。翻此名相違者，翻此二正因即名相違。翻初句云，於同非有於異品有，翻第二云，於同非有於異品中亦有非有，即九句中第四、第六兩句所攝。皆相違因，是法自相相違因故，攝餘不盡。所餘皆不定者，餘之五句皆爲不定，謂九句中第一、第三、第五、第七、第九句。第一句者，共不定攝。第三句者，異品一分轉同品遍轉。第五句者，不共不定。第七句者，同品一分轉異品遍轉。第九句者，俱品一分轉。此等諸句，至下當知。
上九宗中五常，初三初一，中三皆，後三後一。二無常，初、後三皆中。一勤，初三後一。一非勤，後三初一。總爲四類。
問：第八句因若正因攝，有比量相違，第八句非正因攝，同品俱故，如第七、九。答：此有決定相違，量云：第八句因正因所攝，九句因中具三相故，如第二句。不言九句，但言具三相，恐有不定過，爲如第二句具三相故，此第八句正因所攝；爲如決定相違等具三相故，此第八句非正因攝？故言九句中，便無此過。或決定相違不具三相，他智不決定故。
問：言定有性，已顯有因，宗必隨逐，何須言同品？既云同品，即顯有宗，因必隨逐，何須復云定有性也？答：但言定有不言同品，乃顯此因成義不定，非定成宗。但言同品不言定有，亦顯此因成相違法等，非本宗義。今顯定我宗，及非成異品，故説同品決定有性。
由此應爲四句分别：有同品非定有，謂宗同品非定有因，即九句中中三句是，第四、第六相違過收，第五句者不共不定。有定有非同品，謂定有因非宗同品，於九句中，除二、五、八，餘六句是，第四、第六是相違因，餘之四句不定過攝。第一句共，第三句者異品一分轉同品遍轉，第七句者同品一分轉異品遍轉，第九句者俱品一分轉。有亦定有亦同品，謂是宗同品亦定有因，於九句中，除中三句，初後三是。實若無過，唯取第二、第八正因。若通有過，即通六句，二正因，四不定。有非同品亦非定有，謂非宗同品亦非定有因，即異品遍無性，於九句中，第二、五、八三句所攝，二、八正因，第五不定。此初三句内，唯第三句少分正因，餘皆有過。爲簡過句顯自無過，故説同品定有性也。
異品遍無性者，顯第三相。異者别義，所立無處即名别異。品者聚類，非體類義，許無體故，不同同品體類解品。隨體有無，但與所立别異聚類即名異品。
古因明云：與其同品相違或異説名異品，如立善宗，不善違害，故名相違。苦樂、明闇、冷熱、大小、常無常等，一切皆爾。要别有體，違害於宗，方名異品。或説與前所立有異名爲異品，如立無常，除無常外，自餘一切苦、無我等，慮、礙等義，皆名異品。陳那以後，皆不許然，如無常宗，無常無處即名異品，不同先古。理門破云：非與同品相違或異，若相違者，應唯簡别。謂彼若非無所立處名爲異品，要相違法名異品者，應唯簡别，是則唯立相違之法簡别同品，不是返遮宗因二有。若許爾者，則一切法應有三品，如立善宗，不善違害，唯以簡别名爲異品，無記之法無簡别故，便成第三品，非善非不善故。此中容品，既望善宗非相違害，豈非第三？由此應知無所立處即名異品，不善、無記，既無所立，皆名異品，便無彼過。
又難或異名異品云：若别異者，應無有因。謂若説言與宗有異即名異品，則應無有決定正因。如立聲無常，聲上無我、苦、空等義，皆名異品。所作性因，於異既有，何名定因？謂隨所立一切宗法，傍意所許，亦因所成，此傍意許既名異品，因復能成，故一切量皆無正因。故知但是無所立處即名異品。
此亦有二：一、宗異品，故下論云：異品者，謂於是處無其所立。二、因異品，故下論云：異法者，若於是處説所立無，因遍非有。然論多説宗之異品名爲異品，宗類異故，因之異品名爲異法，宗法異故。何須二異？因之無處説宗異品，欲見其因隨宗無故。宗之無處説因異品，顯因無處宗必先無。且宗異品，何者名異？若異有法，同法所依有法必别，亦應名異。若異於法，敵本不許所立之法於有法有，一切異法皆應名同。此異品者，不别取二，總取一切無宗法處名宗異品，故論説言謂於是處無其所立。
又，若是常，見非所作，如虚空等。此但略無，正諍無常，唯舉見常名爲異品。準理同前，無隨所應所立之法，無此宗處定遍無因，名因異品。然雖異品亦取因異，顯無宗處因定隨無，翻顯有因宗定隨轉。雖復離法，先宗後因，彼若不然，便成異法。今顯能立本欲成宗，於異品無，其宗便立，故正宗異，後方因異。其因於彼宗異品處決定遍無，故言異品遍無性也。
問：言遍無性，已顯無因，宗必隨無，何須言異品？既云異品，即顯無宗，因亦隨無，何須復云遍無性也？答：但言遍無不言異品，乃顯此因成相違法等，非離於宗，返成宗義。但言異品不言遍無，亦顯此因成不定等，非定成宗。今顯此因定成於宗，同品定有，於異品上決定遍無，故説異品遍無性也。
由此應爲四句分别：有異品非遍無，謂宗異品非因遍無，即九句中，除二、五、八餘六句是，一、三、七、九四是不定，四、六相違，如前配釋。有遍無非異品，謂因遍無非宗異品，即九句中，第四、五、六，四、六相違，第五不定。有異品亦遍無，謂宗異品亦因遍無，即九句中第二、五、八，二、八正因，第五不定。有非異品亦非遍無，謂非宗異品亦非因遍無，即九句中除四、五、六，餘六句是，二、八正因，餘四不定。如上所説諸句料簡，自句他句皆無過者，正因所攝。當句之中雖無其過，他句有過，故應如前一一分别。初三句中，唯第三句少分正因，餘皆有過，爲簡彼過，故説異品遍無性也。
問：此三相中，何故不言遍是宗品性而云法性？同異二相，何故不言同定有法性、異遍無法性，而皆云品？答：宗一所立，總説爲宗，狹不説品，喻寬能立，皆説品字。以因成宗，非成二品，初相云法，後二不言。
問：此之三相，爲具方成，爲闕亦得？若具方成，何故前言闕無異品亦成正因？既不要具，何須三相？答：要具三相，止異濫而成因，非闕喻依，故闕無而許正。同法本成宗義，無依不順成宗，異法本止濫非，濫止便成宗義，故同必須依體，異法無依亦成。此説有體成有體宗，故異體無亦具三相。
上來三句所説過者，各自句中四句之過。
若談闕過，闕有二種：一、無體闕，二、有體闕。無體闕者，謂不陳言，但在三支，非在三相。若陳因言，必有體闕。三相既義，故非無體。無體闕者，此中相對互説有無亦爲四句：有闕因非同異喻，有闕同異喻非因，有闕因亦闕同異喻，有非闕因非闕同異喻。此四句中，初句闕一，第二句闕二，第三句闕三，第四句非過。如是乃至三立皆闕，三皆不闕，有闕皆過，不闕不定，雖有所陳，似立生故。三皆闕者，唯陳其宗，不陳餘故。如是合有三箇四句、一箇兩句。但名闕過，非餘過攝。
有體闕者，復有二種：一者，以因三相而爲能立，雖説因三相，少相名闕。二者，因一喻二，三爲能立，雖陳其體，義少名闕。且因三相少相闕者，有闕初相非後二，有闕後二非初相，有闕初相亦後二，有不闕初相亦非後二。如是乃至三相俱闕，三相俱不闕。此中總有三種四句，一種兩句，唯闕初相，四不成攝。如是二合闕，乃至三合闕，隨應唯有不成、不定及相違過，皆因過故。若因一喻二陳爲能立義少闕者，亦有三種四句，一種二句。且闕因義非後二，四不成過。有闕第二非初後，俱不成攝。有闕第三非初二，俱不遣攝。如是闕二乃至闕三，及三不闕。闕者皆過，不闕非過。隨應各有因四不成、同喻俱不成、異喻俱不遣。或具二過，或具三過。
賢愛論師、陳那菩薩等，不以無體爲闕，故唯六句。雖唯陳宗，元無能立，何名能立缺減之過？諸德皆説總有七句，不言有能立以成過，但是闕能立過，故説七闕。
問：理門論料簡九句云：於同有及二，在異無是因，返此名相違，所餘皆不定。謂九句中，唯有法自相一違及五不定，餘四不成、一不定、三相違，何故不攝？答：以因親成於宗，所以説其相順，同異成宗疏遠，故但標其順違，由此餘過不攝之盡。
上三相中各自爲句，及三相對闕，論文雖無次第作處，道理定然。巨細分别，更有多種。且以初相三句之中一句爲首，對餘二相作四句者，有有宗法而非遍，非是同品非定有性。有是同品非定有性，非是宗法而非遍。有是宗法而非遍，亦是同品非定有性。有非宗法而非遍，亦非同品非定有性。如是以初相第一句，對第二相四句，有四種四句。復以此句對第三相四句，復有四種四句。如是初相第一句，對餘二相四句，有八種四句。以初相餘二句爲首，對餘二相各四句亦如是。其初相三句爲首，對餘有三種八句，總成二十四種四句。以第二相四句，對第三相四句，一一分别，各有四種四句，復成一十六種四句。如是總成四十種四句，有是有非，恐文繁廣，略示而已。
於前諸句，總説頌曰：於宗法三相，各對互隨無，如應爲不成，不定相違等。等言意顯諸缺減過，同喻、異喻諸所有失，皆此所攝。宗法三相，因三相也。於此三相而釋義故，因親成宗，相寬遍故。
各對互隨無者，此有四類：一者各對，三相一一各對自法爲句，初相有三，後二各四。二者互隨無，三相更互闕無，綺對爲句。古今合有多釋，今唯取宗法三相，入此頌中。有三種四句，有一種兩句。三者各對互隨無，以初相三句中一一句，各對後二相中各四句一一，更互隨有無以爲四句。以第二相四句一一，對第三相四句一一，更互隨有無以爲四句。合有四十種四句。四者各對互隨，以因三相，如其所應，初相有過，名爲不成，於後二相有過名爲不定，於其二相有相違過名曰相違。若三支互闕，因闕名不成，同闕名俱不成，異闕名俱不遣，三支雖具，自他各對互隨是非名相違決定。是故稱等，如是總攝因過皆盡。此中合有四十五種四句、一種三句、一種兩句。或闕一有三句，闕二有三等。是名略釋宗法三相。
云何名爲同品、異品？四、别釋有二：初、問，後、答。此問也。
何故三相不問釋初？答：有二釋：一者同品異品各各有二：一者宗同異，二者因同異。今説宗同異，恐濫因同異，故偏問之。初相無濫，故不須簡。問：遍是宗法，宗有别總，義亦有濫，何故不徵？答：因於有無説宗同異，宗成順違説因同異，故於宗因同異不定，爲簡此過，遂别徵二。由因但是有法宗法，成於法故，不是總宗及法之法，無濫可遮，故不徵釋。此問二體相成顯故。二者宗是有法，上已明之，二品未明，故須徵釋。
謂所立法均等義品，説名同品。下答前徵有二：初、同，後、異。同中復二：一、總出體，二、别指法。此初也。
所立法者，所立謂宗，法謂能别，均謂齊均，等謂相似，義謂義理。品謂種類，有無法處。此義總言，謂若一物有與所立總宗中法，齊均相似義理體類，説名同品。是中意説宗之同品。所立宗者，因之所立自性、差别不相離性，同品亦爾，有此所立中法，互差别聚，不相離性相似種類，即是同品。若與所立總宗相似一切種類之聚名同品者，宗上意許所有别法皆入總宗，且如異品虚空上無我、與聲意許無我相似，應名同品。若與所立有法相似種類之聚名爲同品，即一切宗多無同品。如聲有法，瓶非同故。至下喻中當廣建立。爲遮此二，總標所立法而簡别之，若聚有於賓主所諍，因所立法聚相似種類即名同品。由法能别之所别宗，因之所成，故舉此法，以彰彼聚。
問：若爾，聲上無我等義，非因所立，應名異品。答：彼若不許聲有法有亦成異品，宗、因無故。若彼許有，爲因所成，隨意所諍，亦名同品，故有有法差别相違。
如立無常，瓶等無常，是名同品。此别指法，如立宗中陳無常法聚名宗者，瓶等之上亦有無常，故瓶等聚名爲同品。此中但取因成法聚名爲同品。故瑜伽言：同類者，謂隨所有法望所餘法，其相展轉少分相似。有五相似，一、相狀，二、自體，三、業用，四、法門，五、因果。今此中説法門相似。
異品者，謂於是處無其所立。下解異品有二：一、總出體，二、别指法。此初也。
處謂處所，即除宗外餘一切法，體通有無。若立有宗，同品必有體，所以前言均等義品。異品通無體，故言是處。所立謂宗不相離性，謂若諸法處無因之所立，即名異品，非别無彼言所陳法及與有法名爲異品，過如前説。此中不言無所立法，前於同品已言均等所立法訖。此準可知，但無所立，義已成故。理門亦云：若所立無，説名異品。但無所立即是異品。同品不説處，異體通無故。瑜伽説言，異類者，謂所有法望所餘法，其相展轉少不相似。故非一切全不相似，但無隨應因所成故。與同相違，亦有五種。
若有是常，見非所作，如虚空等。此别指法。如立其無常宗，所作性爲因，若有處所是常法聚，見非是所作，如虚空等，説名異品。此中既説宗之異品，唯應説云謂若是常，如虚空等，復云見非所作者，舉因異品，兼釋遍無。
問：何故前説宗之同品不兼定有，此釋異品兼釋遍無？答：有二解：一者影顯。同品之中，但爲簡别因之同品，顯異亦爾，不要解於定無之相，故文略之。異品之中，乘言便故，兼釋遍無，顯同亦爾。二者同品順成，但許有因，即成同品，易故不解決定有性。異品止濫，必顯遍無，方成止濫，故解異品兼解遍無同品因也，爲顯同異二品别故。
問：如立無常，龜毛無彼常住之相，亦名無常，於一切時性常無，故亦得名常，何故不立非同異品？答：聲言無常，性是滅義，所作性者，體是生義，龜毛非滅，亦非有生，既無所立，即入異品，故喻唯二，更無雙非。若常宗有，亦入異品。若非有品，便入同中。
此中所作性，或勤勇無間所發性，五、示法也。於中有三：初、舉兩因，次、成三相，後、顯所成。此初也。
此中者，發端義，或於此所説因義之中。雙舉兩因者，略有三義：一、對二師，二、釋遍定，三、舉二正。對二師者，聲論師中總有二種：一、聲從緣生，即常不滅。二、聲本常住，從緣所顯，今方可聞，緣嚮若息，還不可聞。聲生亦爾，緣息不聞，緣在故聞。此二師皆有一分、一切内外異性，一體、多體能詮别故。若佛弟子對聲生論，立聲無常，所作性因，便具三相。對聲顯論言所作性，隨一不成。若對聲顯言勤勇因，便具三相。對聲生論，立一切聲皆是無常，勤勇爲因，宗法非遍，兩俱不成。今顯對聲生，所作爲因，若對聲顯，勤勇爲因。又立内外聲皆無常，因言所作。若立内聲，因言勤勇，不爾，因有兩俱一分兩俱不成。爲對計别，故陳二因。
釋遍定者，所作性因，成無常宗，三相俱遍。勤勇因成，同定餘遍，顯順成宗，同定亦得，不要三遍，故舉二因。
舉二正者，顯九句中，此中所作彼第二因，此勤勇因彼第八句，陳那説二俱是正因，具三相故。今顯彼二因皆具三相，故雙陳之。所作性者，因緣所作，彰其生義。勤勇無間所發性者，勤勇謂策發，善即精進，染謂懈怠，無記謂欲解。或是作意，或是尋伺，或是思惠，由此等故，擊齊輪等風，乃至展轉擊咽喉唇舌等，勇鋭無間之所發顯。
遍是宗法，於同品定有，於異品遍無，顯成三相，如上所説生顯二因，皆具三相，故成正因。義應一一，皆準前作，若遍若闕。
是無常等因。顯因所成。等者，等取空、無我等。此上二因，不但能成宗無常法，亦能成立空、無我等。隨其所應，非取一切。若所作因，亦能成立言所陳苦等及無常宗意所許苦等一切法者，此因便有不定等過。謂立量云：聲亦是苦，所作性故，以無漏法而爲異品，所作性因於其異品一分上轉，應爲不定言。此所成聲，爲如於瓶，所作性故，體是其苦？爲如自宗道諦等法，所作性故，體非是苦？此既正因，無不定過，故此言等，隨其所應。故瑜伽説同異喻云，少分相似及不相似，不説一切皆相似，一切皆不相似。不爾，一切便無異品。
因狹若能成立狹法，其因亦能成立寬法，同品之上，雖因不遍，於異品中，定遍無故。因寬若能成立寬法，此必不能定成狹法，於異品有，不定過等，隨此生故。是故於此應設劬勞也。
喻有二種：自下第三示喻之相，文段有三：一、標舉，二、列名，三、隨釋。此初也。
梵云達利瑟致案多，達利瑟致云見，案多云邊。由此比況，令宗成立究竟名邊，他智解起，照此宗極名之爲見。故無著云：立喻者，謂以所見邊與未所見邊和合正説。師子覺言：所見邊者，謂已顯了分，未所見邊者，謂未顯了分，以顯了分顯未顯了分，令義平等，所有正説，是名立喻。今順方言名之爲喻。喻者，譬也，況也，曉也。由此譬況，曉明所宗，故名爲喻。前雖舉因，亦曉宗義，未舉譬況，令極明了。今由比況，宗義明極，故離因立，獨得喻名。
一者同法，二者異法。二、列名也。同者相似，法謂差别。共許自性名爲有法，此上差别所立名法。今與彼所立差别相似名同法，無彼差别名爲異法。異者，别也。
問：何故宗同異名品，因同異名法？答：若同異總宗不相離性種類名品，若不同異於總宗，亦不同異於宗有法，但同異於有法之上所作義者名之爲法。又此所作非總所立，不得名品，名之爲法，宗總所立，遂與品名，能、所異故。又因宗二同異名法，别同異名品，此同異二，故名爲法。次下二因同異，及上宗同異，並别同異，故皆名品。
同法者，若於是處顯因同品決定有性。三、隨釋。有二：一、解同，二、解異。理門論云：説因宗所隨，宗無因不有。此二名譬喻，餘皆此相似。解初中有三：一、牒名，二、總顯，三、别指。同法牒名，餘文總顯。
處謂處所，即是一切除宗以外有、無法處。顯者，説也。若有、無法，説與前陳，因相似品，便決定有宗法，此有、無處，即名同法。因者，即是有法之上共許之法，若處有此，名因同品。所立之法，是有法上不共許法。若處有共因，決定有此不共許法，名定有性，以共許法成不共故。理門論云：説因宗所隨。是名同喻。除宗以外，有、無聚中，有此共許不共許法，即是同故，以法同故，能、所同故，二合同故。此中正取因之同品，由有此故宗法必隨，故亦兼取宗之同品，合名同法。
問：顯因同品，宗法必隨，何須復言決定有性？言決定有性，因必在宗，何須復説顯因同品？答：唯言因同品，不説定有性，即九句中諸異品有，除二、五、八，餘六句是，相違、不定，二過所攝，異喻亦犯能立不遣。若言定有性，不説因同品，亦即是九句中同品非有，四、五、六是，相違、不定，亦二過攝，同喻亦犯能立不成。若非因同品，亦非定有性，即九句中異品非有，二、五、八是，正因、不定二種所攝，同喻亦犯俱不成過。若顯因同品，亦決定有性，即九句中同品亦有句，除四、五、六，餘六句是，正因、不定二種所攝，異品無過，正因所攝，異品有過，不定所攝，異喻或有一分、全分能立不遣。
此同異喻所犯諸過，或自或他，或全或一分，隨其所應，皆應思惟。爲遮前三句及第四少分所説過失，顯第四句少分爲正，必須雙言顯因同品決定有性。
謂若所作，見彼無常，譬如瓶等。别指法也。如立聲無常宗，所作性因，瓶爲同喻。此中指法以相明故，合、結總陳。若所作者，即前總顯因之同品。見彼無常，亦則前顯彼決定有性。諸有生處，決定有滅，母牛去處，犢子必隨，因有之處，宗必隨逐，此爲合也。若有所作，其敵證等見彼無常。
如瓶等者，舉其喻依有法結也。前宗以聲爲有法，無常、所作爲法。今喻以瓶等爲有法，所作、無常爲法。正以所作無常爲喻，兼舉瓶等喻依，合方具矣。等者，等取餘甖等。
理門論云：若爾，喻言應非異分，顯因義故。古因明師因外有喻，如勝論云：聲無常宗，所作性因，同喻如瓶，異喻如空，不舉諸所作者皆無常等貫於二處，故因非喻，瓶爲同喻體，空爲異喻體。陳那已後，説因三相即攝二喻，二喻即因，俱顯宗故，所作性等貫二處故。古師難意，若喻亦是因所攝者，喻言應非因外異分，顯因義故，應唯二支，何須二喻？
陳那釋云：事雖實爾，然此因言，唯爲顯了是宗法性，非爲顯了同品、異品有性、無性，故須别説同異喻言。意答，喻體實是因爾，不應别説，然立因言，正唯爲顯宗家法性是宗之因，非正爲顯同有異無，順返成於所立宗義。故於因外别説二喻，顯因有處，宗必隨逐，并返成故，令宗義成。
彼復難言：若唯因言所詮表義説名爲因，斯有何失？此難意説，如所作言所詮表義唯名爲因，瓶同空異，名喻非因，斯有何失？復問彼言：復有何德？彼古答言：别説喻分，是名爲德。陳那復難：應如世間所説方便，與其因義都不相應。此難意云，如世間外道亦説因外别有二喻，汝於因外説喻亦爾。遍宗法性既是正因，所説二喻非是正因，但爲方便助成因義，此喻方便既與因别，則與因義都不相應。古師復云：若爾何失？縱同外道亦何過耶？如外道説有五根識，佛法亦有，非爲失故。
陳那難云：此説但應類所立義，無有功能，非能立義。由彼但説所作性故所類同法，不説能立所成立義。此中難意，我亦不説同於外道説極成義名之爲失，由同彼説不極成義有過失故。謂諸古師同外道説，聲無常宗，所作性因，同喻如瓶，異喻如空，不極成義。陳那難意：若説瓶體、空體爲喻，但應以瓶類於所立無常之義，既喻不言諸所作者皆是無常，舉瓶證聲，無有功能，其喻便非能立之義。由彼舉因，但説所作法，舉瓶類聲同無常，不説能立諸所作者，及與所立皆是無常，故無功能，非能立義。
又，若以瓶即爲喻體，瓶即四塵，可燒可見，聲亦應爾。若我如説所作性者，皆是無常，譬如瓶等。所作既爲宗正同法，無常隨之亦決定轉，舉瓶喻依以顯其事，便無一切皆相類失。汝既不然，故有前過。
陳那又難：又因、喻别，此有所立同法、異法，終不能顯因與所立不相離性，是故但有類所立義，然無功能。此意難言，因喻既别，同喻但有所立無常，異喻無此。汝同喻不説諸所作者皆是無常，異喻不雙無，終不能顯所作性因，與所立無常不相離性。總結之云，是故但有類所立義，然無功能，非能立義。
古師復問：何故無能？陳那難云：以同喻中不必宗法、宗義相類，此復餘譬所成立故，應成無窮。意説同喻無能所以，既汝不言諸所作者皆是無常，故彼同喻不必以因宗法及無常宗義相類，但云如瓶，他若有問，瓶復如何無常？復言如燈，如是展轉，應成無窮，是無能義。我若喻言諸所作者皆是無常，譬如瓶等，既以宗法宗義相類，總遍一切瓶燈等盡，不須更問，故非無窮，成有能也。
復難彼言：又不必定有諸品類。若但瓶體爲同喻者，非燒、見等一切皆類，便成過失。若如我説彼喻依中，但以所作、無常等類，便無彼過。
又難言：若唯宗法是因性者，其有不定應亦成因。此意難言，唯以所作遍宗法性是其因性，同有、異無，但喻非因，是故瓶空喻非因者，即不定因應亦成因，但有遍宗法，無後二相故。
古返難言：云何具有所立、能立及異品法二種譬喻而有此失？彼意難言，云何同品瓶上，具有所立無常、能立所作，及異品法，此二喻中有不定失？陳那難云：若於爾時所立異品，非一種類，便有此失，如初後三各最後喻。謂立量時，所立異品亦有非有，非一種類。汝既但指瓶爲同品，空爲異喻，雖具二喻，喻若非因，便此不定。如初三最後喻者，謂九句中初三第三句同品有異品有非有。後三最後喻者，謂九句中後三第三句同品有非有異品亦有非有，此二喻中，若同取有義，異取無義，同喻亦具所立能立及異法喻，然由異品一分有故，因成不定。以汝同喻如瓶，異喻如空，喻非因故，不别簡言，謂若是常，見非所作如虚空等，便有不定，若别簡别，喻即是因，便無彼失，簡彼兩三，非正因故。要異遍無，是正因故。
彼復結云：故定三相唯爲顯因，由是道理，雖一切分皆能爲因顯了所立，然唯一分且説爲因。此中故定、唯爲之聲，彰因三相顯了於宗，二喻即因。雖俱是因，顯了宗義，於三相中遍宗法性，唯此一分且説爲因，餘二名喻，據勝偏明，非盡理説，故名爲且。前文依此顯了宗義，説因之三相，亦不相違。
問：何故共許法、不共許法分爲宗、因，同喻上二合爲一支？答：對敵申宗，不共而爲所立，由因成此，共許别立能成，同喻令義見邊，二俱助成前立，故因、宗别説，同喻合故。
問：因陳所作，已貫瓶中，同喻再申，豈非鄭重？答：因雖總説，宗義未明，指事明前，非爲鄭重。
古師合云：瓶有所作性，瓶是無常，聲有所作性，聲亦無常。今陳那云諸所作者皆是無常，顯略除繁，喻、宗雙貫，何勞長議？故改前師，古師結云，是故得知聲是無常。今陳那云，譬如瓶等，顯義已成，何勞重述？故於喻中雙陳因、宗二種明矣，至後當知。
異法者，若於是處，説所立無，因遍非有。下解異有四：一、牒名，二、總顯，三、别指，四、釋成。此即初二。
處謂處所，除宗已外，有無法處。謂若有體，若無體法，但説無前所立之宗，前能立因亦遍非有，即名異品，以法異故，二俱異故。理門頌云宗無因不有，是名異法。
有解正取因之異品，由無此故宗必隨無，故亦兼取無宗名異，合名異法。復自難言，若但無因即名異法，同品非有應是異喻者，若爾，聲無常宗，以電瓶等而爲同喻，勤勇之因，於電非有，應成異品，宗定隨無。由此應言同成宗故，因爲正同，宗爲助同。異品離故，宗爲正異，因爲助異，偏取非異。故理門云：宗無因不有，名爲異法，不云因無宗不有，名爲異喻。然此不欲别成異法，故先無宗，後方無因。
問：何故所立不言遍無，能立之因言遍非有？答：宗不成因，不言遍無，因成宗故，言遍非有。因不遍無，便成異法，不定、相違，種種過起。宗之所立，其法極寬，如聲無我，空等亦有，若異皆無，都無異品，如空等言，便徒施設，故知但無隨應小分因之所立，即是異宗，非謂一切皆遍非有。
問：説所立無，因已非有，何須復説因遍無耶？説因遍無，已無所立，何須復説所立宗無？答：但言所立無，因不遍非有，即九句中異品有攝，除二、八、五，餘六句是，異喻亦犯能立不遣。若言因遍非有，不説所立無，即九句中同品非有攝，四、六、五是，同品亦犯能立不成。若非説所立無，亦非因遍非有，即九句中同品有句，除中三句，餘六句是，異喻亦犯俱不遣過。若説所立無，因亦遍非有，即九句中二、五、八是，二、八爲正，第五不定，同喻或犯俱不成過。他句有過，故此有過，不爾，此句非有過收。
此中諸過，或自或他，或全或分，隨其所應，準前思作。第四句少分爲正，餘皆有過，爲遮此等，必須雙言説所立無因遍非有。
謂若是常，見非所作，如虚空等。别指法也。如無常宗，是常爲異，所作性因，非作爲異。返顯義言，於常品中既見非作，明所作者定見無常。同成宗故，先因後宗，異法離前，宗先因後。若異離中因先宗後，如言非作定是常住，翻成本來非諍空常住，非是離前成於無常之宗本義也。若成常住，便犯相符，舊已定宗，今成立故。同既成立，先因後宗，異既離前，隨宗先後，意欲翻顯前成立義。今者宗無因既不轉，明因有處宗必定隨。異但説離，離成即得，必先宗無後因無也。故理門云：説因宗所隨，宗無因不有。如空等者，此舉喻依，以彰喻體，標其所依有法，顯能依之法非有。等者，等取隨所應宗涅槃等法。
此中常言表非無常，非所作言表無所作。下釋成義，顯異無體亦成三相，正因所攝。因明之法，以無爲宗，無能成立，有無皆異。即如論云：和合非實，許六句中隨一攝故，如前五句。前破五句，體非實有，故得爲喻。此中以無而成無故，應以有法而爲異品。無其體故，還以無法而爲異云，諸是實者，非六句攝，無其異體。
若無爲宗，有非能成，因無所依，喻無所立故，可有爲異，異於無故。以有爲宗，有爲能成，順成有故，無非能立，因非能成，喻無所立，故有無並異，皆止濫故。無常之宗既是有體，所作瓶等，有爲能立。故於異品，若薩婆多立有體空爲異，若經部等立以無體空爲異，但止宗因諸濫盡故，不要異喻必有所依。
同喻能立，成有必有，成無必無，表詮、遮詮二種皆得。異喻不爾，有體、無體一向皆遮，性止濫故。故常言者，遮非無常宗，非所作言，表非所作因，不要常、非作别詮二有體，意顯異喻通無體故。理門論云：前是遮、詮，後唯止濫，由合及離比度義故。前之同喻亦遮亦詮，由成無以無，成有以有故。後之異喻一向止濫，遮而不詮。由同喻合比度義故，由異喻離比度義故。
彼復結云：由是雖對不立實有大虚空等，而得顯示無有宗處無因義成。古説聲無常，異喻如虚空。理門難云：非異品中不顯無性，有所簡别能爲譬喻。謂於無常異品，應言謂若是常，見非所作，如虚空等。正以常爲異品，兼非所作，空爲喻依。要此簡别，顯異品無，返顯有所作因，無常宗必隨逐。汝但云如空者，今返難云，非於異品不顯無宗及無因性，即有簡别，故能爲異喻。長讀文勢，義道亦遠。
又難古言：世間但顯宗、因異品，同處有性，爲異法喻，非宗無處，因不有性，故定無能。初四句牒，後三句非。此説外道名爲世間，但顯宗、因常及非作異品同在虚空上，故説此虚空爲異喻體。此牒彼宗而由難言：非宗無處，因不有性，故定無能。異品不言謂若是常宗無之處，見非所作因不有性，以離宗、因，返顯有因，宗必定有。故古異品，決定無能。由此但應如我所説。
如有非有，説名非有。恐説異喻，遮義不明，指事爲例。此有二釋：一云，如勝論師，爲其五頂不信有性實等外有，遂立量云：有性非實、非德、非業，有一實故，有德、業故，如同異性。陳那破云：此因有有法自相相違，謂有性應非有，有一實故，有德、業故，如同異性。此引陳那有非有言，豈言非有别有所目？一向遮有，故言非有。常等亦爾，一向遮無常及所作性故，非有所目。
二云，此言非有，非引陳那所説非有，汎言非有。略有二義：一者勝論，除有五句，皆是非有，此即表詮。二者非有，但非於有，非有所目。欲顯同喻，成有體宗，可如表五，異喻止濫，可如遮有。
然中道大乘，一切法性，皆離假智及言詮表，言與假智俱不得真，一向遮詮都無所表，唯於諸法共相而轉。因明之法，即不同彼，然共相中可有詮表義。同喻成立有、無二法，有成於有可許詮也。無成於無即可遮也。異喻必遮，故言此遮非有所表。異不同同，理如前説。
理門論中，於此二喻而設難言：復以何緣第一説因宗所隨逐，第二説宗無因不有，不説因無宗不有耶？此中難意，前頌所言：説因宗所隨，宗無因不有，此二名譬喻。何不以同例異，先宗後因，説無常者皆是所作，而言諸所作者皆是無常，説有因處宗所隨逐？何不以異例同，先因後宗，説非所作皆見是常，而言若有是常見非所作，説宗無處因亦隨無？
彼論答云：由如是説，能顯示因，同品定有，異品遍無，非顛倒説。即彼頌言：應以非作證其常，或以無常成所作，若爾應成非所説，不遍非樂等合離。初三句答所作遍因，後一句答勤勇狹因。第一、同喻先宗後因，第二、異喻先因後宗。返覆相例，俱爲不可。
若以離類合先因後宗，而云非所作者皆是常住，即應以非所作因自證常住，非離先立，先宗後因。若許爾者，亦應成立非本所説無常之宗。又空常住，立敵本成，若今更立，犯相符過。既非本諍，翻乃立常。由此故言，若爾，應成非本所説。
若以合類離，先宗後因，而云：諸無常者皆是所作，即應以無常成所作性，非以所作成宗無常。若許爾者，即應成立非本所諍無常宗義。
又，聲無常非兩所許，聲上所作兩本許成，若以不共許無常，成共許之所作，宗既相符，因亦隨一。故云，若爾，即應成立非本所諍。
問：聲、瓶俱無常，諸所作者皆無常，聲瓶無常兩俱成，聲瓶俱所作，諸無常者皆所作，何撥聲、瓶所作兩俱成？答：彼聲所作非無常，瓶許所作亦無常，舉瓶所作既無常，類聲所作亦無常，不欲成瓶所作無常，何得别以無常成所作？
其第四句，釋勤勇因，亦爲不可。言不遍者，若以離類合，先言若非勤勇無間所發定是常住，電非勤發而非常住。非勤因寬，常住宗局，局宗不遍常住寬因。即應以非勤發成其常住，若爾，應成非本所説。若以合類離，先言諸無常者皆勤勇發，電等無常，非勤所發。無常因寬，勤發宗狹，宗狹因寬，亦是不遍。若亦許爾，應成非本所諍之説。此勤勇因，既同所作，應言又不遍，略故無又字。
其非樂者，此不遍因，應别有成立不愛樂宗，謂若以離類合，言諸非勤發皆常住者，空非勤發，可是常住，電非勤發，如何皆常？此因既於異品中有，即成不定，便爲成立電等常住不樂之宗。又若以合類離，言諸無常者皆是勤發，瓶等無常，則是勤發，電等無常，如何勤發？此勤發因亦於異品中有，還成不定。既以無常成立電等而是勤發，還非所樂。由此合、離二等相例，咸爲不可，是故但應合離同異，如我所説。
彼又問言：爲要具二譬喻言詞方成能立，爲如其因，但隨説一？此問二喻，爲要具説二，方成能立，成所立宗，爲如所作、勤勇二因，但隨説一，即成能立，成所立宗？彼自答言：若就正理，應具説二，由是具足，顯示所立不離其因，以具顯示同品定有，異品遍無，能正對治相違、不定。由具顯二，故能顯示宗不相離因，亦顯宗因同品定有，異品遍無。二喻既足，故能正除相違、不定。相違、不定，二相過故，相違之因同無異有，不定之因二有二無，故説二喻具以除二過。
彼復又言：若有於此一分已成，隨説一分亦成能立。謂於二喻，有已解同，應但説異，有已解異，應但説同，不具説二，亦成能立。
彼論又言：若如其聲，兩義同許，俱不須説，或由義準，一能顯二。聲謂有法，所作性因，依此聲有。若敵證等聞此宗、因，如其聲上兩義同許，即解因上二喻之義，同異二喻俱不須説。或立論者已説一喻，義準顯二，敵證生解，但爲説一。此上意説二俱不説，或隨説一，或二具説，隨對時機，一切皆得。
已説宗等如是多言，開悟他時，説名能立。解能立中，自下第三總結成前，簡擇同異。於中有二：初、結成前，後、簡同異。結成有二：初、總結成，後、别牒結。此即初也。
若順世親，宗亦能立，故言宗等。宗、因、喻三，名爲多言。立者以此多言，開悟敵證之時，説名能立。
陳那已後，舉宗能等，取其所等一因二喻名爲能立。宗是能立之所立具，故於能立總結明之。
如説聲無常，是立宗言。下别牒結能立，文勢有四，此文初也。牒前宗後指法云，如有成立聲是無常者，此是所諍立宗之言。
所作性故者，是宗法言。第二文也。牒前因後指法云此中所作性者，是宗之法能立因言。由是宗法，故能成前聲無常宗，名爲因也。有故字者，前無有顯，今立因法，必須言故。不爾，便非標宗所以。前略指法，由此略無。前指法中指示二因，今唯牒一，前者欲顯同品定有，餘二言遍，三相異故，别顯二因，今略結指，故唯牒一。
若是所作，見彼無常，如瓶等者，是隨同品言。第三文也，牒前同喻後指法云：謂若有所作因，見有無常宗，猶如瓶等。是無常宗隨因所作同品之言。雖所作因舉聲上有以顯無常，無常猶未隨所作因。所作因通聲、瓶兩處名因同品，今舉瓶上所作故無常，顯聲無常亦隨因同品，義決定故。
又，同品者，是宗同品。昔雖舉因，宗猶未隨自瓶同品無常義定。今顯有因宗法必有，如瓶等故，其所立聲，定隨同品無常義立。
問：敵者不解聲有無常，何得以瓶而爲同品？答：兩家共許所作同，故因正同品。立者所立本立無常，故舉於瓶爲宗同品，亦無過也。
若是其常，見非所作，如虚空者，是遠離言。第四文也。牒前異喻後指法云，若是其常，離所立宗；見非所作，離能立因；如虚空者，指異喻依。此指於前宗、因二濫名遠離言，遠宗離因。或通遠離，或體疏名遠，義乖名離，與所能立，體相疏遠，義理乖絶，故名遠離。
問：何故但離宗之與因，不能離喻？答：别離宗、因，合則離喻，更不别説。然同成宗，故必須體，今以止非，不須異性。
問：何故但名異喻，不名異宗、因耶？答：喻合兩法，宗、因各一，説異喻以總包，言異二而爲失。若言異宗、異因，謂更别成他義，非是離前，返成能立。故總名異喻，合異宗因，不别説異宗、異因之號。
唯此三分，説名能立。此簡同異，理門論云：又比量中，唯見此理：若所比處，此相審定。遍是宗法性也。於餘同類，念此定有。同品定有性也。於彼無處，念此遍無。異品遍無性也。是故由此生決定解。即是此中唯舉三能立。
彼引本頌言：如自決定已，悕他決定生，説宗法相應，所立餘遠離。此説二比：一、自，二、他。自比處在弟子之位，此復有二：一、相比量，如見火相煙，知下必有火。二、言比量，聞師所説，比度而知。於此二量，自生決定。他比處在師主之位，與弟子等，作其比量，悕他解生。上之二句，如次别配。彼論自釋下二句言：爲於所比，顯宗法性，故説因言。爲顯於此不相離性，故説喻言。順成返成宗因不相離性，即是二喻。爲顯所比，故説宗言。故因三相宗之法性，與所立宗説爲相應。
釋餘遠離言：除此更無其餘支分，由是遮遣餘審察等及與合、結。即是此論説唯此言，即簡别故。諸外道等立審察支，立敵皆於未立論前，先生審察問定宗徒，以爲方便言申宗致。集量破云：由汝父母生汝身故，方能立論，又由證者語具、牀座等，方得立論，皆應名能立。立者智生，望他宗智，皆疏遠故，尚非能立，況餘法耶？
古師所立八四三等爲能立支，皆非親勝，所以不説，故説等言。其合、結支，離因、喻無，故不别立。性殊勝故，於喻過中，無合、倒合。過爲增勝，故名似立，至下當知。
雖樂成立，由與現量等相違故，名似立宗。依標釋中大文有六，自下第二次解似立。文段有二：初、别解似，後、結非真。初中有三：初、解似宗，次、解似因，後、解似喻。初復有二：初、牒已説有過非真，後、隨標似列指釋結。此即初也。
樂爲有二：一、當時樂爲，二、後時樂爲。前樂爲當時之所樂，似宗所立，後時樂爲。故樂爲言，義通真似，前將當時之樂爲，簡非當時之所樂，故似宗等非是真宗。論説雖言，義兼德失。雖復前言樂所成立説名爲宗，此爲德也。當時立故，無諸過故。若與現量等相違，故後時之樂爲，非當時之所樂，名似立宗，此爲失也，後時立故，有諸過故。又此雖言，亦顯不定，欲顯樂爲通其今後二時不定。前當時樂所立名宗，後時樂爲名似立宗，今顯後樂，故名似宗。
現量相違、比量相違、自教相違、世間相違、自語相違、下隨標似列指釋結有三：初、隨標列，次、隨列指法，後、隨指釋結。列名有二：初、隨古列，後、隨今列。此隨古也。
陳那唯立此五，天主更又加餘四。故理門論云：非彼相違義能遣。義如前説。
若依結文，或列有三：初、顯乖法，次、顯非有，後、顯虚功。此即初也。
乖法有二：自教、自語，唯違自而爲失。餘之三種，違自、共而爲過。又現、比違立、敵之智，自教違所依憑。世間依勝義而無違，依世俗而有犯，據世間之義立，違世間之理智。自語，立論之法，有義有體，體據義釋，立、敵共同，後不順前，義不符體，標宗既已乖角，能立何所順成？故此五違皆是過攝。
能别不極成、所别不極成、俱不極成、若爲二科，下隨今列，初三闕依，後一義順。若爲三科，下顯非有，宗非兩許，依必共成，依若不成，宗依何立？且如四支無闕，勝軍可成，衆支既虧，勝軍寧立？故依非有，宗義不成。
相符極成。此顯虚功，對敵諍宗，本由理返，立宗順敵，虚棄己功，故亦過攝。
此中現量相違者，如説聲非所聞。自下第二隨列指法，同前科列，此中簡持，唯且明一。現量體者，立、敵親證法自相智。以相成宗，本符智境，立宗已乖正智，令智那得會真？耳爲現體，彼此極成，聲爲現得，本來共許，今隨何宗所立？但言聲非所聞，便違立、敵證智，故名現量相違。
此有全分、一分四句。全四句者，有違自現非他，如勝論師對大乘云：同異、大有，非五根得，彼宗自許現量得故。雖此亦有違教、相符，今者但彰違自現量。有違他現非自，如佛弟子對勝論云：覺、樂、欲、瞋，非我現境，彼宗説爲我現得故。雖有此自能别不成，今此但取違他現量。有違共現，謂論所陳，一切皆許聲所聞故。雖此亦有違教、世間，今者但取違共現量。有俱不違，如前所説聲是無常。
一分四句者：有違自一分現非他。如勝論立一切四大，非眼根境，彼説風大及三極微非眼根得，三麤可得，今説一切，違自一分。雖此亦有違教等失，今取違現。有違他一分現非自。如佛弟子對勝論云：地、水、火三非眼所見，彼説麤三是眼所見，極微非見，故違一分。有俱違一分現。如勝論師對佛弟子，立色、香、味皆非眼見，唯色眼見，彼此共知，餘皆非見，名違共一分。雖此亦有一分違自教、世間、相符，今者但取俱違一分。俱不違一分者，如佛弟子對數論云：自性、我體，皆轉變無常。雖違彼教，非現量故。
此二四句中，違他及俱不違，並非過攝，立宗本欲違害他故，違他非過，況俱不違？違自及共皆是過收。現比量等立義之具，今既違之，無所準憑，依何立義？
論中指法，依共全違，例餘諸句，令皆準悉。此初示法，略顯方隅，下陳過中，非無餘過。既止繁議，皆應準解。
比量相違者，如説瓶等是常。比量體者，謂證、敵者，籍立論主能立衆相而觀義智，宗因相順，他智順生，宗既違因，他智返起，故所立宗名比量相違。此中意言，彼此共悉瓶所作性，決定無常，今立爲常，宗既違因，令義乖返，義乖返故，他智異生，由此宗過名比量相違。
亦有全分、一分四句。全四句者：有違自比非他。如勝論師立和合句義非實有體，彼宗自許比知有故。有違他比非自。如小乘者對大乘立，第七末那定非實有，大乘捨佛比量知有，如眼根等爲六依故。有違共比。即論所陳，彼此比知瓶無常故。
一分四句者，有違自一分比非他。如勝論師對佛法云：我六句義皆非實有，彼説前五現量所得，和合一句比量知故。有違他一分比非自。如大乘者對一切有説：十色處定非實有，彼説五根，除佛已外，皆比得故。有違共一分比。如明論師對佛法者，立一切聲是常，彼宗自説明論聲常，可成宗義。除此餘聲，彼此皆説體是無常，故成一分，或是他全自宗一分。
其違比量，同前現量，全及一分，皆有俱不違，易故不述，下皆準知。違自及共可此過收，違他非過。若俱不違，或非此過，有相符失，立量本欲違他比故。論中指法，依共全違，餘準知爾。
此中但明宗法自相比量相違，準因亦有法之差别、有法自相、有法差别比量相違。因違宗、喻既有四失，宗違因、喻理亦有四，恐文繁憒，所以略之。至相違決定，廣當顯示。
自教相違者，如勝論師立聲爲常。自教有二：一、若立所師對他異學自宗業教，二、若不顧立隨所成教。今此但舉自宗業教，對他異學。凡所競理，必有據憑，義既乖於自宗，所競何有憑據？
亦有全分、一分四句。全四句者，有違自教非他。如論説是。有違他教非自。如佛弟子對聲論師立聲無常。有違共教。如勝論師對佛弟子立聲爲常。一分四句者，有違自一分教非他。如化地部對薩婆多立三世非有，違自所宗現世有故。有違他一分教非自。如化地部對大乘師，立九無爲皆有實體，違大乘師，除真如外，無實體故。有違共一分教。如經部師對一切有，立色處色皆非實有，麤微非實，可對成宗，彼宗共許極微實有，違共一分，或違他全自成一分。
上二四句，唯違他句，非是過攝。違自及共皆是過收，理如前説。雖共違教亦是過收，但取一分違自爲失，故論但説自教相違。引自爲證，他未信從，能立之法，必極成故。對敵申宗，必乖競故，違自憑據即便爲失，毁背所師，無宗稟故。若俱不違，雖非此過，必有相符極成之失。
世間相違者，如説懷兔非月，有故。又如説言，人頂骨浄，衆生分故，猶如螺貝。可破壞義，有遷流義名世也，墮世中故名間。大般若云：是世間出，故名世間。造世間故，由世間故，爲世間故，因世間故，屬世間故，依世間故，名爲世間。廣如第五百卷説。此有二種：一、非學世間，除諸學者，所餘世間所共許法。二、學者世間，即諸聖者所知麤法。若深妙法，便非世間。
初、非學世間者，即此所言月是懷兔，人頂骨不浄。一切共知月有兔故，説此因緣，如西域記。世間共知死人頂骨爲不浄故。
若諸外道對佛弟子，有法不簡擇，但總説言懷兔非月，以有體故，如日、星等。雖因喻正，宗違世間，故名爲過。然論但有宗、因無喻。理門論云：又若於中由不共故，無有比量，爲極成言相違義遣，如説懷兔非月，有故。彼言意顯，以不共世間所共有知故，無有道理可成比量，令餘不信者，信懷兔非月，是故爲過，正與此同。
此論又言，如迦波離外道，此名結鬘，穿人髑髏，以爲鬘飾。人有誚者，遂立量言：人頂骨浄宗，衆生分故因，猶如螺貝喻。能立因、喻雖無有過，宗違世間共爲不浄，是故爲失。
此二皆是非學世間，但有違共，無自他等。文唯説全，理亦應有一分違者。若有合説懷兔非日月，唯月一分違共世間，日不違故。
問：且如大師周遊西域，學滿將還，時戒日王王五印度，爲設十八日無遮大會，令大師立義。遍諸天竺，簡選賢良，皆集會所。遣外道、小乘，競申論詰。大師立量，時人無敢對揚者。大師立唯識比量云：真故極成色，不離於眼識宗；自許初三攝，眼所不攝故因；猶如眼識喻。何故不犯世間相違？世間共説色離識故。
答：凡因明法，所能立中，若有簡别，便無過失。若自比量，以許言簡，顯自許之無他隨一等過。若他比量，汝執等言簡，無違宗等失。若共比量等，以勝義言簡，無違世間、自教等失。隨其所應，各有標簡。此比量中，有所簡别，故無諸過。
有法言真，明依勝義，不依世俗，故無違於非學世間。又，顯依大乘殊勝義立，非依小乘，亦無違於阿含等教色離識有，亦無違於小乘學者世間之失。極成之言，簡諸小乘後身菩薩染污諸色，一切佛身有漏諸色。若立爲唯識，便有一分自所别不成，亦有一分違宗之失。十方佛色及佛無漏色，他不許有，立爲唯識，有他一分所别不成。其此二因，皆有隨一一分所依不成。説極成言，爲簡於此，立二所餘共許諸色爲唯識故。
因云初三攝者，顯十八界六三之中初三所攝。不爾，便有不定、違宗。謂若不言初三所攝，但言眼所不攝故，便有不定言：極成之色，爲如眼識，眼所不攝故，定不離眼識，爲如五三，眼所不攝故，極成之色定離眼識？若許五三眼所不攝故，亦不離眼識，便違自宗。爲簡此過，言初三攝。
其眼所不攝言，亦簡不定及法自相決定相違。謂若不言眼所不攝，但言初三所攝故，作不定言：極成之色，爲如眼識，初三攝故，定不離眼識；爲如眼根，初三攝故，非定不離眼識？由大乘師説彼眼根，非定一向説離眼識，故此不定云非定不離眼識，不得説言定離眼識。作法自相相違言，真故極成色非不離眼識，初三攝故，猶如眼根。由此復有決定相違。爲簡此三過，故言眼所不攝故。
若爾，何須自許言耶？爲遮有法差别相違過，故言自許。非顯極成色，初三所攝，眼所不攝，他所不成，唯自所許。謂真故極成色，是有法自相，不離於眼識，是法自相，定離眼識色、非定離眼識色，是有法差别。立者意許是不離眼識色，外人遂作差别相違言：極成之色非是不離眼識色，初三所攝，眼所不攝故，猶如眼識。爲遮此過，故言自許。與彼比量作不定言：極成之色，爲如眼識，初三所攝眼所不攝故，非不離眼識色，爲如自許他方佛等色。初三所攝，眼所不攝故，是不離眼識色？若因不言自許，即不得以他方佛色而爲不定，此言便有隨一過故。汝立比量，既有此過，非真不定。凡顯他過，必自無過，成真能立，必無似故。明前所立無有有法差别相違，故言自許。
然有新羅順憬法師者，聲振唐番，學苞大小，業崇迦葉，每禀行於杜多，心務薄俱，恒馳誠於小欲。既而藴藝西夏，傳照東夷，名道日新，緇素欽挹。雖彼龍象不少，海外時稱獨步。於此比量作決定相違，乾封之歲，寄請師釋云：真故極成色定離於眼識，自許初三攝眼識不攝故，猶如眼根。時爲釋言：凡因明法，若自比量，宗、因、喻中皆須依自，他共亦爾。立依自、他、共，敵對亦須然，名善因明，無疏謬矣。前云唯識，依共比量，今依自立，即一切量，皆有此違。如佛弟子對聲生論，立聲無常，所作性故，譬如瓶等。聲生論言，聲是其常，所聞性故，如自許聲性。應是前量決定相違。彼既不成，故依自比，不可對共而爲比量。
又，宗依共已言極成，因言自許，不相符順。又因便有隨一不成，大乘不許，彼自許眼識不攝故，因於共色轉故。又，同喻亦有所立不成，大乘眼根，非定離眼識，根因識果，非定即離故。況成事智，通緣眼根，疏所緣緣，與能緣眼識有定相離義。又，立言自許，依共比量，簡他有法差别相違。敵言自許，顯依自比眼識不攝，豈相符順。又，彼比量宗、喻二種皆依共比，唯因依自，皆相乖角。故雖微詞通起，而未可爲指南，幸能審鏡前文，應亦足爲理極。
上因傍論，廣説師宗，宗中既標真故，無違世間之失。
上説名爲非學世間。
二、學者世間，衆多學人所共知故。若違深淺二義，俱得名違自教。若唯違於淺義，亦得名違世間。深義幽懸，非是世間所共知故。亦有全分、一分四句，是過非過，皆如自教相違中釋，違學者世間必違自教故。論中但有違非學世間全分俱句，餘準定然。
凡若宗標勝義，如掌珍言：真性有爲空，如幻緣生故。無爲無有實，不起似空華。亦無違自教、世間等過失。
自語相違者，如言我母是其石女。
宗之所依，謂法有法，有法是體，法是其義，義依彼體，不相乖角，可相順立。今言我母，明知有子，復言石女，明委無兒，我母之體與石女義，有法及法不相依順。自言既已乖反，對敵何所申立，故爲過也。石女正翻，應爲虚女，今順古譯，存石女名。
理門論云：如立一切言皆是妄。謂有外道立一切言皆是虚妄。陳那難言：若如汝説諸言皆妄，則汝所言稱可實事，既非是妄，一分實故，便違有法一切之言。若汝所言自是虚妄，餘言不妄，汝今妄説，非妄作妄，汝語自妄，他語不妄，便違宗法言皆是妄，故名自語相違。
若有依教名爲自語，此中亦有全分、一分二種四句。全四句者：有違自語非他。如順世外道對空論言，四大無實。彼説四大必非無實，彼云無實，必非四大，以違自教自語非他。有違他語非自。如佛法者對數論言，彼我非受者。彼所説我必非非受者，若非受者，必非彼我，故違他教他語非自。有俱違自他語，謂如一切言皆是妄。此依違教方有諸句，故此一分句，亦即是前一分自教相違，義準應悉。二四句中，違自及共，皆此過攝。其違共中，違他非過，違自爲失，故此但名自語相違。雖俱不違非此過攝，兩同必有相符極成，故亦過攝。唯違於他，總非過攝，本害他故。此説決定自語相違，亦有兩俱、隨一、全、分猶預自語相違，恐繁且止。至不成中，當具顯示。
能别不極成者，如佛弟子對數論師立聲滅壞。若作二科，上明古似，下明今似。今似有二，初三闕依，後一義順。若爲三科，上五顯乖法，明相違義。次三顯非有，明所依無。
成劫之初，有外道出，名劫比羅，此云黄赤色仙人，鬚髮面色皆黄赤故。古云迦毘羅仙人，訛也。其後弟子，十八部中上首者，名筏里沙，此名爲雨，雨際生故。其雨徒黨名雨衆，梵云僧佉奢薩坦羅，此名數論。謂以智數數度諸法，從數起論，論能生數，復名數論。其學數論，及造彼者，名數論師。
彼説二十五諦，略爲三，中爲四，廣爲二十五諦。略爲三者，謂自性、變易、我知者。自性者，古云冥性，未成大等名自性，將成大等亦名勝性，勝異舊故。變易者，謂中間二十三諦，非體新生，根本自性所轉變故。我知者，謂神我，能受用境，有妙用故。
中爲四者，一、本而非變易。謂自性，能成他故名本，非他成故非變易。二、有變易而非本。此有二義：一云十六諦，謂十一根及五大。二云十一種，除五大。三、亦本亦變易。亦有二義：一云七諦，謂大、我執、五唯量。二云十二種，謂前七加五大。能成他故名本，爲他成故名變易。四、非本非變易。謂神我，不能成他，非他成故。
廣爲二十五諦，一、自性，二、大，三、我執，四、五唯，五、五大，六、五知根，七、五作業根，八、心平等根，九、我知者。於此九法，開爲二十五諦。謂初自性，總名自性，别名三德：薩埵、剌奢、答摩，一一皆有三種德故。初云薩埵，此云有情及勇健義，今取勇義。剌闍云微，亦名塵坌，今取塵義。答摩云闇，闇鈍之闇。自性正名勇塵闇也。言三德者，如次：古名染麤、黑，今名黄、赤、黑；舊名喜、憂、捨，今名貪、瞋、癡；舊名樂、苦、癡，今名樂、苦、捨。由此三德是生死因。神我本性解脱，我思勝境，三德轉變，我乃受用，爲境纏縛，不得涅槃。後厭修道，我既不思，自性不變，我離境縛，便得解脱。中間二十三諦，雖是無常而是轉變，非有生滅。自性、神我，用或有無，體是常住。然諸世間無滅壞法，廣如金七十論及唯識疏解。
今佛弟子對數論師，立聲滅壞，有法之聲，彼此雖許，滅壞宗法，他所不成，世間無故。總無别依，應更須立，非真宗故，是故爲失。如是等義，皆如上説。
此有全分、一分四句。全四句者：有自能别不成非他。如數論師對佛弟子云：色、聲等五藏識現變。有法色等，雖此共成，藏識變現，自宗非有。有他能别不成非自。如論所陳，立聲滅壞。有俱能别不成，如數論師對佛弟子，説色等五，德句所收。彼此世間無德攝故。
一分四句者，有自一分能别不成非他。如薩婆多對大乘者，説所造色，大種、藏識二法所生。一分藏識自宗無故。有他一分能别不成非自。如佛弟子對數論師，立耳等根，滅壞、有易。有易彼宗可有，一分滅壞無故。有俱一分能别不成。如勝論師對佛弟子，立色等五，皆從同類及自性生。同類所生，兩皆許有，自性所起，兩皆無故。
此二四句，唯俱成是，餘皆非攝。論説於他全分不成，餘皆準悉。
所别不極成者，如數論師對佛弟子説我是思。即前數論立神我諦，體爲受者，由我思用五塵諸境，自性便變二十三諦，故我是思。是思宗法，彼此共成，佛法有思是心所故。唯有法我，佛之弟子多分不立，除正量等，餘皆無故，理如前説。
此有全分、一分四句。全四句者，有自所别不成非他。如佛弟子對數論言，我是無常。是無常法，彼此許有，有法神我，自所不成。今此有法，不標汝執，故是宗過，有簡便無。有他所别不我非自。如數論者，立我是思。有俱所别不成。如薩婆多對大衆部，立神我實有。實有可有，我兩無故。一分四句者，有自一分所别不成非他。如佛弟子對數論言，我及色等皆性是空。色等許有，我自無故。宗無簡别，爲過如前。有他一分所别不成非自。如數論師對佛弟子，立我、色等皆並實有。佛法不許有我體故。有俱一分所别不成，如薩婆多對化地部，説我去來皆是實有。世可俱有，我俱無故。此二四句，唯俱不違非是過攝，餘皆是過。論説他全所别不成，餘皆準悉。
問：若説我是思所别不成者，如何可立我等爲有？答：若有所簡，即便無過，謂我能詮，必有所目，如色等類，便無過故，不爾便成。
上二過中，初過亦名所依不成，能别有故。後過亦名能依不成，所别有故。兩俱、隨一、全分、一分皆悉具有。由是所立，不與能依、所依之名。義準亦有能别、所别猶預不成，偏生疑故，至因當知。
俱不極成者，如勝論師對佛弟子立我以爲和合因緣。前已偏句，一有一無，今兩俱無，故亦是過。成劫之末，有外道出，名嗢露迦，此云鵂鶹，晝藏夜出，遊行乞利，人以爲名。舊云優婁佉，訛也。後因夜遊驚傷産婦，遂收場碾米齊食之，因此亦號爲蹇拏僕，云食米齊仙人。舊云蹇拏陀，訛也。亦云吠世史迦，此云勝論。古云鞞世師、衛世師，皆訛也。造六句論，諸論中勝，或勝人造，故名勝論。此説六句：一、實，二、德，三、業，四、有，十句論中，亦名爲同，俱舍論名總同句義。五、同異，十句論名俱分。六、和合。
實有九種，謂地、水、火、風、空、時、方、我、意。德有二十四，謂色、味、香、觸、數、量、别性、合、離、彼性、此性、覺、樂、苦、欲、瞋、勤勇、重性、液性、潤性、法、非法、行、聲。業有五，謂取、捨、屈、伸、行。
有體是一，實、德、業三同一有故。同異體多，實、德、業三各有總别之同異故。和合唯一，能令實等不相離相屬之法故。十八部中上首名戰達羅，此云惠月，造十句論。此六加四，謂異、有能、無能、無説，廣如勝論宗十句論，并唯識疏解。彼説地、水各並有十四德，火有十一，風有九德，空有六德，時、方各五。我有十四德，謂數、量、别性、合、離、覺、樂、苦、欲、瞋、勤勇、法、非法、行。意有八德。
和合因緣者，十句論云：我云何？謂是覺、樂、苦、欲、瞋、勤勇、法、非法、行等和合因緣，起智爲相名我。謂和合性，和合諸德，與我合時，我爲和合因緣，和合始能和合，令德與我合。不爾，便不能。
我之有法，此已不成，和合因緣，此亦非有，故法、有法，兩俱不成。此中不偏取和合，亦不偏取因緣，總取和合之因緣，故名不成。不爾，便成自亦許有。
此中全分及一分，各有五種四句。初四句者：有自能别不成他所别，如數論者對勝論云：自性體是和合因緣。所别他非有，能别自不成。有他能别不成自所别。如數論師對勝論云：和合因緣體是自性。所别自非有，能别他不成。有俱能别不成自所别。如數論師對大乘立：阿賴耶識是和合因緣。所别自不成，能别俱非有。有俱能别不成他所别，如大乘師對數論立：藏識體是和合因緣。所别他不成，能别俱非有。
第二四句者：有自能别不成俱所别。如數論師對勝論立：藏識體是和合因緣。有他能别不成俱所别。如勝論對數論立：藏識體是和合因緣。有俱能别不成俱所别。如薩婆多對大乘立：我是和合因緣。有俱能别不成俱非所别。唯此一句，是前偏句能别不成中全俱非句是，前之七句皆是此過。
如能别不成爲首有二四句，如是所别不成爲首，亦有二種四句。初四句者：有自所别不成他能别，即前第二句。有他所别不成自能别，即前第一句。有俱所别不成自能别，即前第五句。有俱所别不成他能别，即前第六句。第二四句者：有自所别不成俱能别，即前第三句。有他所别不成俱能别，即前第四句。有俱所别不成俱能别，即前第七句。有俱所别不成俱非能别，非是前説能别爲首句，但是偏句所别不成中全俱非句是。其前七句皆是此過。然即是前七句所攝，更無有異。
復有自兩俱不成非他。如佛弟子對勝論師立：我以爲和合因緣。有他兩俱不成非自。如勝論師對佛弟子立於此義。有俱兩俱不成。如薩婆多對大乘者立於此義。有俱非自他兩俱不成。如無過宗。初三皆過，第四非過。
上來合説五種全句，一一離之，復爲一分，成五别句。復將自能别一分不成等句，對餘全句，復將全能别不成等句，對餘一分句，皆理定有。
隨其所應，諸兩俱過，皆名兩俱不極成，諸自、他過，皆名隨一不極成。由此亦有兩俱、隨一、猶預，全分、一分等過，能、所别中，俱生疑故。論中且説隨他一全分俱不極成，以示其法，餘應準知。
上來三過，皆説自相，若三差别，亦有不極成。如勝論立：四大種常。四大種中，意之所許，實、非實攝，有法差别。他宗不許有實攝法，即名所别差别他不極成。如數論師：眼等必爲他用。爲他用中，意之所許，積聚他、不積聚他，是法差别。佛法不許有不積聚他，即名能别差别他不極成。如大乘師對數論立：識能變色等宗。此中有法識自相中，阿賴耶識、心平等根識，是有法差别。他不許有差别藏識，自不許有心平等識。其法自相能變色等中，生起轉變、常住轉變是法差别，生起轉變他不許有，常住轉變自不許有，即名兩俱不極成。於彼三種差别不極成中，亦有自、他、兩俱，全分、一分等過，恐厭文繁，故不具述。
相符極成者，如説聲是所聞。爲二科中，今似有二，上三明闕依，此一明義順。若依三科，此顯其虚功。
對敵申宗，本諍同異，依宗兩順，枉費成功。凡對所敵立聲所聞，必相符故，論不標主。
此有全分、一分四句。全四句者：有符他非自。如數論師對勝論者立業滅壞。有符自非他。如勝論師對數論師立業滅壞。有俱相符。如聲是所聞。有俱不符。如數論師對佛法立業滅壞。
一分四句者：有符他一分非自。如薩婆多對數論立我、意實有。説意爲實，兩不相符，立我實有，符他一分。有符自一分非他。如薩婆多對大乘立我及極微二俱實有。我體實有，兩不相符，極微有實，符自一分。有俱符一分。如薩婆多對勝論立自性及聲二俱無常。自性無常，兩不相符，聲是無常，兩符一分。有俱不符一分。如薩婆多對大乘立我體實有。此諸句中，符他、兩符，全分、一分，皆是此過。符自全分，或是真宗。并俱不符，或是所别、能别不成，俱不極成，違教等過，皆如理思。論中但依兩俱全分相符極成以示其法，餘令準悉。
問：此九過中，頗有現量相違亦比量相違耶？乃至有現量相違亦相符極成耶？如是現量一箇有八四句，如是比量一箇有七，乃至俱不極成一箇有一，合三十六一箇四句。答：此九過中有自、他、共、不共，全分、一分，由是綺互各爲四句。有是違現非比，如聲非所聞。有違比非現，如説瓶常。有違現亦比，如小乘師對大乘立觸處諸色非定心得。
有違現非自教。如違他現非違自教。有違自教非現。如勝論師立聲是常。有違現亦自教。諸違自現，必違自教故。
有違現非世間。如違自現非非學世間。有違世間非現。如説懷兔非月。有違現亦世間。如説聲非所聞。
有違現非自語，如違他現。有違自語非現。如説一切言皆是妄。有違現亦自語。如違自現必違自教、自語。
有違現非能别不成，如聲非所聞。有能别不成非違現，如對數論立聲滅壞。有違現亦能别不成，如唯違自現及他能别不成，若違共現，能别必成故。
有違現非所别不成。如聲非所聞。有所别不成非違現。如對佛弟子説我是思。有違現亦所别不成。如違自現亦所别不成，若違共現，所别必成故。
有違現非俱不成。如聲非所聞。有俱不成非違現。如對佛法説我以爲和合因緣。有違現亦俱不成。如違自現，他俱不成，若違共現，他俱必成故。
有違現非相符。如聲非所聞。有相符非違現。如聲所聞。有違現亦相符。如違自現有符他義，如勝論立覺樂等德，非我境界。若違共現，必非相符故。
如是乃至有俱不成非相符。如對佛法説我以爲和合因緣。有相符非俱不成。如聲是所聞。有俱不成亦相符，謂自兩俱不成亦相符他故。如是合有三十六四句。
頗有現量相違亦比量、自教相違？如以現量合二，有二十八四句。以比量合二，有二十一四句。自教合二，有十五四句。世間合二，有十種四句。自語合二，有六四句。能别合二，有三四句。所别合二，有一四句。如是三合，總有八十四種四句。
頗有現量相違亦比量、自教、世間相違耶？如以現量合三，有二十一四句。比量合三，有十五四句。自教合三，或有十種四句。世間合三，有六四句。自語合三，有三四句。能别合三，有一四句。如是四合，總有五十六種四句。
頗有現量相違亦比量、自教、世間、自語相違耶？如以現量合四，有十五四句。比量合四，有十種四句。自教合四，有六四句。世間合四，有三四句。自語合四，有一四句。如是五合，總有三十五種四句。
頗有現量相違，亦比量、自教、世間、自語相違、能别不極成耶？如以現量合五，有十種四句。比量合五，有六四句。自教合五，有三四句。世間合五，有一四句。如是六合，總有二十種四句。
頗有現量相違亦比量、自教、世間、自語相違、所别、能别不成耶？如以現量合六，有六四句。比量合六，有三四句。自教合六，有一四句。如是七合，總有十種四句。
頗有現量相違亦比量、自教、世間、自語相違、能别、所别、俱不成耶？如以現量合七，有三四句。比量合七，有一四句。如是八合，有四四句。
頗有現量相違亦餘八過耶？如是九合，有一四句。
上來二合乃至八合有二百一十種四句，并前一箇三十六種四句，總計合二百四十六種四句。前云且答現量一箇八種四句。
此論所説現量相違，有四過合：現量、自教、世間、自語。比量亦四：比量、自教、世間、自語。自教亦四：自教、比量、世間、自語。世間二違：世間、比量，或加自教，或加自語。自語亦四：自語、比量、自教、世間。能别不成，唯一能别，雖違他教，作他比量，皆非失故。所别不成，唯一所别。或加比量：彼我非思，許是我故，如勝論我。俱不極成，唯違自一。或加比量：彼我非和合因緣，許是我故，如數論我。相符唯一，謂自相符。如是總説有二違一：能别、相符。有二違二：所别及俱不極成。有四違四：現量、比量、自教、自語。其世間相違不定，或二，或三，或四。如前總爲四類。
如上所説九種過中，或少或多，如各自處。且爲大例，一一過中皆有自、他、俱、不俱，全分、一分二種四句。
以現量中初違自現，對比量中違自比爲四句云：有違自全現非違自全比量，有違自全比非違自全現，有違自全現亦違自全比，有非違自全現亦非違自全比，爲初四句。其比量中，既有八句，如以自現相對爲四句，以現量中餘七，對比量中八句各爲四句亦爾。如是比現量相違相對爲句，計有六十四種四句。
如是以現量八句，乃至對相符極成八句合計，現量八句一分有八類六十四種四句，合成五百一十二種四句。以比量句對餘七種六十四種四句，合成四百四十八種四句。自教對餘六種六十四種四句，合成三百八十四種四句。世間對餘五種六十四種四句，合成三百二十種四句。自語對餘四種六十四種四句，合成二百五十六種四句。能别對餘三種六十四種四句，合成一百九十二種四句。所别對餘二種六十四種四句，合成一百二十八種四句。俱不極成對餘一種六十四種四句。總計合有二千三百四種四句。是句非句，準前八句，各如理思。恐憂文繁，所以略止。
如是多言，是遣諸法自相門故，不容成故，立無果故，名似立宗過。此第三段，隨指釋結。如是多言，牒前九過。下之三故，釋過所由。名似立宗，總結成也。
是遣諸法自相門故，釋立初五相違所由。此中意説，宗之有法，名爲自相，局附自體，不共他故。立、敵、證智，名之爲門，由能照顯法自相故。立法、有法，擬生他順智，今標宗義，他智解返生，異智既生，正解不起，無由照解所立宗義，故名遣門。又，即自相名之爲門，以能通生敵、證智故。凡立宗義，能生他智，可名爲門，前五立宗不令自相，正生敵、證真智解故，名遣諸法自相之門。
不容成故者，容謂可有，宗依無過，宗可有成。依既不成，更須成立，故所立宗不容成也。故似宗内，立次三過。
立無果者，果謂果利，對敵申宗，本争先競，返順他義，所立無果，由此相符亦爲過失。結此九過，名似立宗。
然雜集論第十六云：立宗者，謂以所應成，自所許義，宣示於他，令彼解了。此簡五失。師子覺説：若不言以所應成者，自宗已成，而説示他，應名立宗。此言意説，若非今競所應成義，但説自宗先已成義，應名立宗。若不言自所許義者，説示他宗所應成義，應名立宗。此二以簡相符極成。若不言他者，獨唱此言，應名立宗。今要有敵方爲九過，彼説無敵亦爲過故。若不言宣示者，以身表示此義，應名立宗。以言能立不待身故。若如提婆破外道義，動身令解，亦名破他。若不言令他解了者，聽者未解此義，應名立宗。即除相符，攝餘八過，他皆未解，皆非真宗。或此闕無能立，亦非所競之宗，他未解故。或猶預宗，他未解故，隨其所應，九過中攝，準因當知。
若如所安立，無一切過量故，建立我、法自性，若有若無；我、法差别，遍不遍等。具足前相，是名立宗。若準彼文，過多於此，第三、第四，或并第五少分，此中無故。
已説似宗，當説似因。下解似因，文分爲二：初、結前生後，後、依標正解。此初也。
不成、不定及與相違，是名似因。下依標釋爲二：初、列三名，後、隨别釋。此初也。
能立之因，不能成宗，或本非因，不成因義，名爲不成。或成所立，或同異宗，無所楷準，故名不定。能立之因，違害宗義，返成異品，名相違。雖因三相，隨應有過，俱不能成宗，應皆名不成，若後二相俱有、俱無、異全同分、同全異分、俱分，難準，不能定成一宗，令義無所決斷，與名不決定。若後二相，同無異遍，異分同無，不成所立，返成異品，與名相違。若是初相，於宗有失，不能成宗，無别勝用，與名不成。
若因自不成名不成，非不能成宗名不成者，因是誰因？言自不成，離宗獨説有因，可因自不成。因既是宗因，有過不能堪爲因，明知不能成宗名不成。又，若因自不成名不成，亦應喻自不成名不成，非不能成宗，因名不成，能立不成等便徒施設。又，文説不成之義，皆因於宗不成，故知不成非自不成。是故應如此中所説。
或理釋言，因之與喻，並自不成。兩俱非因，隨一非因，於因生疑，因無所依。喻無能立，或無所立，或二俱無，義不明顯，體不成喻。由此因、喻並自不成，理亦無爽。
不成有四：一、兩俱不成，二、隨一不成，三、猶預不成，四、所依不成。下隨别釋，有三：初、不成，次、不定，後、相違。初文有二：初、標數列名，後、隨列别釋。此初也。
凡立比量，因後宗前，將已極成，成未共許。彼此俱謂因於有法非有，不能成宗，故名兩俱不成。一許一不許因於有法有，非兩俱極成，故名隨一不成。説因依有法，決定可成宗，説因既猶預，其宗不定成，名猶預不成。無因依有法，有法通有無。有因依有法，有法唯須有。因依有法無，無依因不立，名所依不成。故初相過，立此四種。
如成立聲爲無常等，若言是眼所見性故，兩俱不成。别釋爲四：初二句宗，次二句因，後一句結。
如勝論對聲論立聲無常宗，眼所見因。凡宗法因，必兩俱許，依宗有法，而成隨一不共許法。今眼見因，勝聲二論，皆不共許聲有法有，非但不能成宗，自亦不成因義。立敵俱不許，名爲俱不成。此不成因，依有有法，合有四句：一、有體全分兩俱不成。如論所説。二、無體全分兩俱不成。如聲論師對佛弟子立聲是常，實句攝故。此實攝因，兩説無體，共説於彼有法無故。三、有體一分兩俱不成。如立一切聲皆常宗，勤勇無間所發性因。立敵皆許此因，於彼外聲無故。四、無體一分兩俱不成。如聲論師對佛弟子説聲常宗，實句所攝、耳所取因。耳所取因，立敵皆許於聲上有，實句所攝一分因言，兩俱無故，於聲不轉。此四皆過，不成宗故。論眼見因，不但成聲無常爲失，成聲之上無漏等義，一切爲過，故宗云等。
所作性故，對聲顯論，隨一不成。初一句因體，次一句辯宗，後一句結過。能立共許，不須更成，可成所立。既非共許，應更須成，故非能立。宗與前同，故唯叙因。若勝論師對聲顯論，立聲無常，所作性因，其聲顯論，説聲緣顯，不許緣生，所作既生，由斯不許，故成隨一，非爲共因。
問：亦有傳釋，所作通顯，云何此因名爲隨一？答：依文釋義，深達聖情，理外浪加，未可依據。此之所作，對聲顯論不成，故所作言，必唯生義。
此隨一因於有有法，略有八句：一、有體他隨一。如論所説。二、有體自隨一。如聲顯論對佛弟子，立聲爲常，所作性故。三、無體他隨一。如勝論師對諸聲論，立聲無常，德句攝故。聲論不許有德句故。四、無體自隨一。如聲論師對勝論，立聲是其常，德句攝故。五、有體他一分隨一。如大乘師對聲論者，立聲無常，佛五根取故。大乘佛等諸根互用，於自可成，於他一分四根不取。六、有體自一分隨一。如聲論師對大乘者，立聲爲常，説次前因。七、無體他一分隨一。如勝論師對聲論者，立聲無常，德句所攝、耳根取故。耳根取因，兩皆許轉，德句攝因，他一分不成。八、無體自一分隨一。如聲論師對勝論者，立聲爲常，説次前因。
此中諸他隨一全句，自比量中説自許言，諸自隨一全句，他比量中説他許言，一切無過，有簡别故。若諸全句，無有簡别，及一分句，一切爲過。如攝大乘論説：諸大乘經皆是佛説，一切不違補特伽羅無我理故，如增一等。此對他宗有隨一失，他宗不許大乘不違無我理故，説有常我爲真理故。設許不違亦有不定，六足等論，皆不違故，而爲不定。
故有大名居士，聲德獨高，道頴五天，芳傳四主，時賢不敢斥其尊德，號曰抱蹉迦，此云食邑，學藝超羣，理當食邑，即勝軍論師也。四十餘年，立一比量云：諸大乘經皆佛説宗，兩俱極成非諸佛語所不攝故因，如增一等阿笈摩喻。注在唯識決擇中。兩俱極成非佛語所不攝者，立、敵共許非佛語所不攝，則非外道及六足等教之所攝故。時久流行，無敢徵詰。
大師至彼而難之曰：且發智論，薩婆多師自許佛説，亦餘小乘及大乘者兩俱極成非佛語所不攝，豈汝大乘許佛説耶？
又，誰許大乘兩俱極成非佛語所不攝？是諸小乘及諸外道兩俱極成非佛語所攝，唯大乘者許非彼攝，因犯隨一。
若以發智亦入宗中，違自教，因犯一分兩俱不成，因不在彼發智宗故。
不以爲宗，故有不定。小乘爲不定言，爲如自許發智，兩俱極成非佛語所不攝故，汝大乘教非佛語耶？爲如增一等，兩俱極成非佛語所不攝故，汝大乘教並佛語耶？
若立宗爲如發智，極成非佛語所不攝，薩婆多等，便違自宗，自許是佛語故。故爲不定言，爲如自許發智，極成非佛語所不攝，彼大乘非佛語耶？以不定中亦有自、他及兩俱過，今與大乘爲自不定故。
由此大師正彼因云，自許極成非佛語所不攝故，簡彼發智等非自許故，便無兹失。唯識亦言，諸大乘經，至教量攝；樂大乘者許能顯示無顛倒理，契經攝故；如增一等。以諸因中皆應簡别，並如前説。
於霧等性，起疑惑時，爲成大種和合火有，而有所説，猶預不成。
初四句顯宗，次一句因體，後一句結過。西方濕熱，地多藂草，既足螡蝱，又豐煙霧，時有遠望，屢生疑惑，爲塵爲烟，爲蚊爲霧？由此論文，於霧等性。
火有二種：一者性火，如草木中極微火大。二者事火，炎、熱、騰燄、煙、照、飛煙。其前性火，觸處可有，立乃相符。其後事火，有處非有，故今建立。凡諸事火，要有地大爲質爲依，風飄動燄，水加流潤，故爲成大種和合火有。有彼火故，如有多人遠共望彼，或霧或塵，或烟或蚊，皆共疑惑。其間或立有事火宗云：彼所見烟等下，似有事火。
而有所説者，謂立彼因。理門論云以現烟故，喻如廚等。
此因不但立者自惑不能成宗，亦令敵者於所成宗疑惑不定。夫立共因，成宗不共，欲令敵、證決定智生。於宗共有疑，故言於霧等性起疑惑時，更説疑因，不成宗果，決智不起，是故爲過。
此有六句：一、兩俱全分猶預。如論所説，於因、宗内，雖皆生疑，成宗不決，故但有因過。二、兩俱一分猶預。如有立、敵俱於近處見烟決定，遠處霧等疑惑不定，便立量云：彼近遠處定有事火，以有烟等故，如廚等中。近處一分見烟決定，遠處一分俱説疑故。三、隨他一全分猶預。如有立者，從遠處來，見定是烟，敵者疑惑，立初全分比量。四、隨自一全分猶預。如有敵者，從遠處來，見烟決定，立者疑惑，立初全分比量。五、隨他一一分猶預，如有立者，於近、遠處，見烟決定，敵者近定，遠處有疑，立第二一分比量。六、隨自一一分猶預，如有敵者，俱於近、遠，見煙決定，立者近定，遠處有疑，立第二一分比量。
能别、所别、總别猶預，各有六句，謂兩俱全分及一分，隨他及自各全、一分，合成十八句。如於角決定，於牛有疑，或於火決定，於烟有疑，或二俱疑故。别於三事，並生猶預，不過六因，故唯説六句。
問：此宗此因俱有疑惑，因名猶預，宗何過耶？答：若所别定，即是能别猶預不成，若能别定，即是所别猶預不成，互生疑故，互決定故。若兩俱疑，即是兩俱俱不極成。若隨一疑，即是隨一俱不極成。前似宗中，但説所依無體俱不極成，義準亦有有體猶預俱不極成，不生自他決定智故。或此亦是自語相違，言似烟等，云何可言定有事火？定有事火，云何可言彼似烟等？或此亦是相符極成，他本生疑，符彼疑故。獨法、合法，兩俱、隨一，全分、一分，言相違故，順符彼故。
虚空實有，德所依故，對無空論，所依不成。初一句宗，次一句因，次一句敵，後一句結。如勝論師對經部，立虚空實有宗，德所依因。凡法、有法，必須極成，不更須成，宗方可立。況諸因者，皆是有法宗之法性，標空實有，有法已不成，更復説因，因依於何立？故對無空論，因所依不成。
問：勝論師説空有六德：數、量、别性、合、離與聲，經部不許，云何今説德所依故，他隨一因？答：示法舉略，非顯唯有所依不成，無他隨一。既具二過，體即隨一所依不成。
問：如前所説無爲無因，今因既隨一無，依隨一無有法，何故説因無所依過？答：宗、因不極，須置簡言，不簡立以爲宗，所别便成不極，説因依立，即成因過，況俱不極？無因更依不極有法，許是宗過非因過耶？雖説無爲無因，不説兩皆無過，豈以有爲有因，宗因有俱非失？如宗能别不成，因成有法自相相違，同喻亦有所立不成，異喻亦有所立不遣，何妨宗有所别不成，因是所依不成之過？
然今此過，所依必無，能依之因有無不定。由此總有二類差别：一、兩俱所依不成有三：一、有體全分。如薩婆多對大乘師，立我常住，識所緣故。所依我無，能依因有。二、無體全分。如數論師對佛弟子，立我實有，德所依故。三、有體一分。如勝論師對大乘者，立我、業實，有動作故。此於業有，於我無故。
二、隨一所依不成有六：一、有體他隨一。如數論師對佛弟子，立自性有，生死因故。二、有體自隨一。如數論師對大乘者，立藏識常，生死因故。三、無體他隨一，理門論説：或於是處有法不成，如成立我其體周遍，於一切處生樂等故。數論雖立，大乘不許，亦如此論所説者是。四、無體自隨一，如經部師立此論義。五、有體他一分隨一，如數論師對大乘者，立五大常，能生果故。四大生果，二俱可成，空大生果，大乘不許故。六、有體自一分隨一。如大乘者對數論，立五大非常，能生果故。
上來所説兩俱、隨一二種不成，所依唯有，因通有無，然皆決定，兩俱、隨一無，所以並得能依有無以爲諸句。猶預不成，所依能依，雖復皆有，因不決定，故總爲句，不分有無。所依不成，所依唯無，能依通有，但兩俱、隨一所依不成爲句，故無他、自無體隨一一分所依不成。若許自、他少分因於宗有，必非一分隨一所依不成。亦無猶預所依不成，後二不成，二種所依有、無别故，二種能依疑、定異故，所依若無，不猶預故。時或有釋，亦有猶預所依不成，疏既盛行，人多信學，依文誦習，未曾輒改。所作之法有法皆有，何名此過？請審詳之。
問：依論但説四全不成，何須强作多種分别？答：論略示法，不必具陳，設文外加，亦何爽理？況有誠證？理門論中解不成已，結云：如是所説一切品類，所有言詞，皆非能立。若非如前種種差别，更説何法名爲品類？故應如前，差别分别。
問：諸兩俱不成，皆隨一不成耶？乃至諸猶預不成，皆所依不成耶？答：此四皆别，兩俱必非隨一，二、一相違故；亦非猶預，定、疑相返故；亦非所依，兩俱所依有，此所依無故。隨一不成亦非餘二，定、疑異故，二種所依，有、無異故。猶預不成，亦非後一，疑、決異故。此依陳那四不成説。
若依古師外道因明，不成唯二，但立兩俱及隨一過。依彼所説兩俱、隨一，因通疑定，所依通無。
然彼兩俱不成，全分一分，若疑若定，合有九句。隨一不成，若自若他，全分一分，若疑若定，合十八句。由四不成一切合有二十七。故陳那以前，唯二大略，差别難知，所以開之，故今四因，體性無亂。
因三相中，初遍宗法，總成三句：一、宗法而非遍，四不成中，皆一分攝，合攝十二句。非遍非宗法，四不成中，皆是全分，合攝十五句。如前已説。
然上但説因於宗不成理，理實此因，於同、異喻，隨應亦有四種不成。故理門論解不成已云：於其同品有非有等，亦隨所應，當如是説。至下當知，然名不定及名相違，不名不成。
問：因於宗無，喻於二無，與名不成，何故宗於因、喻上無，因於二喻無，不名不成？答：成他名成，翻名不成。因本成宗，而非二喻，喻成宗因，非宗成二，本成事别，故翻名不成。異此不然，非名不成。
問：若爾，因過皆欲成宗，何故但一名爲不成？答：因雖三相，唯初一相正親成宗，翻名不成，餘皆宗具。合二建宗，成宗義疏，故翻但名不定、相違。各隨義親，以得其稱，皆準此知。
不定有六：一、共，二、不共，三、同品一分轉異品遍轉，四、異品一分轉同品遍轉，五、俱品一分轉，六、相違決定。下第二釋不定，有三：初、標，次、列，後、釋。此初二也。
因三相中，後二相過，於所成宗及宗相違二品之中，不定成故，名爲不定。若立一因，於同異品皆有，名共。皆無，名不共。同分異全是第三。同全異分是第四。同異俱分是第五。若二别因，三相雖具，各自決定，成相違宗，令敵、證智，不隨一定，名相違決定。初五過中，唯第二過，是因三相第二相失，於宗同品非定有故。餘四皆是第三相失，謂於異品非遍無故。後一並非，至下當知。
此中共者，如言聲常，所量性故。常、無常品，皆共此因，是故不定。下别顯六。初共有三：一、標名舉宗因，二、釋不定義，三、指不定相。此初、二也。
如聲論者對佛法者，立聲常宗，心、心所法所量度性爲因，空等常法爲同品，瓶等無常爲異品。故釋共義，同、異品中，此因皆遍，二共有故，名爲不定。
爲如瓶等，所量性故，聲是無常；爲如空等，所量性故，聲是其常？指不定相，狹因能立，通成寬狹兩宗，故雖同品而言定有非遍。寬因能立，唯成寬宗。今既以寬成狹，由此因便成共。共因不得成不共法。若有簡略，則便無失。故理門云：諸有皆共，無簡别因。此唯於彼俱不相違，是疑因性。此説共不定，諸有立因，於同、異品，皆共有性，無有簡别。如聲常宗，所量性因，二品皆有。
然宗有二：一、寬，二、狹。如立聲無我名寬，聲外一切皆無我故。立聲無常爲狹，除聲以外有常法故。因品亦二：所量、所知、所取等名寬，無有一法非所量等故。勤勇、所作性等名狹，更有餘法非勤勇發、非所作故。若立其狹常、無常宗，説前寬因，同異二品因皆遍轉，故成不定。若望寬宗，其義可立。唯説狹因，可成狹宗，亦可成寬，異品無故，可成正因。如聲論師對勝論立聲常爲宗，耳心、心所所量性故，猶如聲性。有此簡略，即便無失。故此與不共二不定差别，彼於一切品皆都無故。
然諸比量，略有三種：一、他，二、自，三、共。他比量中略有三共，自比、共比各三亦然，合有九共。
今此舉三，恐文繁故，下皆準知。一、他共，二、自共，三、共共。如以佛法破數論云：汝我無常，許諦攝故，如許大等。此他比量無常之宗，二十三諦爲同品，以自性爲異品。許諦攝因，於同異品皆悉遍有，故是他共。若不爾者，宗同喻等，皆有違於自教等失。
數論計我我是常，許諦攝故，如許自性。此自比量立我常宗，自性爲同，大等爲異。許諦攝因，二皆遍轉，故是自共。如論所説，即是共共也。
言不共者，如説聲常，所聞性故。常、無常品，皆離此因，常、無常外，餘非有故，是猶預因。第二不共有三：一、標名舉宗因，二、釋不定義，三、指不定相。此初、二也。
如聲論師對除勝論立聲常宗，耳所聞性爲因。此中常宗，空等爲同品，電等爲異品，所聞性因，二品皆離，於同、異品皆非有故，離常、無常，更無第三，雙非二品，有所聞性故。釋不共云，離常、無常二品之外，更無餘法是所聞性，故成猶預，不成所立常，亦不返成異品無常故。其勝論師亦立有聲性，謂同異性等，並所聞性，若對彼宗，非無同喻，故除勝論，對立成過。
此所聞性，其猶何等？指不定相。猶者，如也。夫立論宗，因、喻能立，舉因無喻，因何所成？其如何等，可舉方比？因既無方，明因不定，不能生他決定智故。
問：舉因能立，立未成宗，無喻順成，其宗不立，宗既順先不立，此因應非不定。答：因闕同喻，宗義無能可成，亦不返成異宗，由此名爲不定，非是定能成一宗義故，不與其定名。理門難云：理應四種名不定因，二俱有故，所聞云何？古因明師不許四外有此不共，故今難云，以理言之，除決定相違，餘四不定，於同、異品，若遍、不遍，皆悉俱有，可成異類法，故可名不定。今所聞性因，不可屬異類，無更所成，如何不定？比量難云：所聞性因非不定攝宗，異品無故因，如二、八因喻。又，所聞因非不定攝宗，同品無故因，如四、六因喻。彼論釋云：由不共故。謂如山野，多有草木，雖無的屬，若有取之，即可屬彼，亦是不定。此因亦爾，同、異二品，雖皆不共，無定所屬，望所成立宗法同、異，可有通於隨成一義，故名不定。
彼釋此不共義云：以若不共所成立法，所有差别，遍攝一切，皆是疑因。謂若不共所聞性因，凡所成立常、無常等法，所有一切差别之義，遍攝一切佛法外道等宗，於彼宗中隨所立宗，此不定因，皆是疑因。如佛法立，若法處攝，若聲處攝，若有漏攝，若無漏攝，此等諸聲皆無常等爲宗。數論立，聲若是實有，若是自性等爲宗。勝論立，聲若德句攝，若非德句攝。離繫親子立二句法，有命、無命，有動增長名爲有命，無動不增長名爲無命，聲是無命，我是有命等。如是一切所立聲宗，所聞性因，遍於彼宗，皆二品無，並不能令宗性決定，故是疑因。
彼重釋言：唯彼有性，彼所攝故，一向離故。此意解云，所聞性因，唯彼有性，有法之聲，彼所攝屬。不唯爲同品所攝，亦不唯異品所攝屬故，是故不定。或所聞性名爲有性，彼所聞性，唯彼有性聲所攝故，二品皆無，由此名不定。
上爲釋難，未破前量，彼破前云：一向離故。向者，面也，邊也，相也。即因三相，亦名三向、三面、三邊。此所聞性，唯闕一相，謂同品定有，由此宗法決定相違。前有諸師立理門論破比量云：所聞性因是不定因，宗也。闕一相故。猶如共等四種不定，喻也。此四皆闕異品遍無之一相故。若作此解，有不定過，非決定相違。彼不共因，爲如共等，闕一相故，是不定攝，爲如隨一不成，闕一相故，非不定攝？如對聲顯立聲無常，所作性故，如瓶盆等。此因但闕初之一相，非不定攝，如何乃以闕一相因爲相違量？
應與初量作不定過，此不共因，爲如二、八，異品無故，非不定攝；爲如三、九，異品無故，是不定因？與前第二作不定云，此不共因，爲如四、六，同品無故，非不定因；爲如七、九，同品無故，是不定因？前因總言同、異品有無，不爲簡别，故有不定。由此彼因應言異品遍無故，同品遍無故，既遮不定，便無彼失。
此不共因，不唯闕初相，非不成攝，不返成異宗，非相違攝。前既唯闕無第三相，名共不定。今唯闕無第二相，故名不共不定，不順不違，成共宗故。
今作決定相違量，解理門云：所聞性因不定因攝宗，同、異相中隨離一故，如共因等。因簡初相，故無前失。
理門復云：若對許有聲性是常，此應成因。此中問意，如聲論師對勝論立所聞性因，如聲性常，應成正因。彼自答云：若於爾時，無有顯示所作性等是無常因，容有此義。然俱可得，一義相違，不容有故，是猶預因。此意答言，若勝論師於立論時，愚鈍無智，不與聲論立所作因成聲無常，彼可正因。若對俱時立無常宗所作因等，一義相違不容有故，是猶預因。
此亦有三：如佛弟子對勝論立他比量云：彼實非實，執德依故。非實之宗，彼德句等，以爲同品，雖無異體，許德依因，於同、異品皆非有故，名他不共。若勝論立我實有，許德依故。於同、異品二皆非有，名自不共。如論所陳，名共不共。
同品一分轉、異品遍轉者，如説聲非勤勇無間所發，無常性故。下第三，釋同分異全，文亦有三。此初，標名舉宗、因。
若聲生論，本無今生，是所作性，非勤勇顯。若聲顯論，本有今顯，勤勇顯發，非所作性。故今聲生對聲顯宗，聲非勤勇無間所發，無常性因。此因雖是兩俱全分兩俱不成，今取不定亦無有過。
此中非勤勇無間所發宗，以電、空等爲其同品，此無常性，於電等有，於空等無。自下第二顯不定義，有三：初、顯同分，次、顯異全，後、結不定。此初也。
非勤勇宗，電光等并虚空等，皆是同品，並非勤勵勇鋭無間所發顯故。無常之因，電有空無，故是同品一分轉也。
非勤勇無間所發宗，以瓶等爲異品，於彼遍有。此顯異全，瓶是勤勵勇鋭無間，因四塵泥所顯發故。無常之因，於彼遍有。
此因以電、瓶等爲同品，故亦是不定。此結不定，若宗同品，電、空爲同，俱非勤勇所顯發故。若因同法，電、瓶爲同，俱無常故。此因雖於宗同品空上無，雙於宗同、異二品電、瓶上有，不唯定成一宗，故亦不定，亦前二也。
爲如瓶等，無常性故，彼是勤勇無間所發；爲如電等，無常性故，彼非勤勇無間所發？第三，指不定相。彰無常因，能成前聲，或是勤勇，或非勤勇，何非不定？
此亦有三：如小乘等對大乘立他比量云：汝之藏識，非異熟識，執識性故，如彼第七等。此非異熟識宗，以除異熟六識外餘一切法而爲同品。執識性因，於第七等有，於色聲等無。異熟六識而爲異品，執識性因，於彼遍有。故是他同分異全。如薩婆多對大乘立自比量云：我之命根定是實有，許無緣慮故，如許色聲等。此實有宗，以餘五藴、無爲等爲同品，無緣慮因，於色等有，於識等無。以瓶盆等而爲異品，無緣慮因，於彼遍有。故是自同分異全。如論所陳，即是共同分異全。
異品一分轉，同品遍轉者，如立宗言：聲是勤勇無間所發，無常性故。下第四，釋異分同全。有二，此初，標名舉宗、因。謂聲顯論對聲生立，是勤勇無間所發宗，無常性因。
勤勇無間所發宗，以瓶等爲同品，其無常性，於此遍有。下顯不定義，有三，此顯同全，一切轉故。
以電、空等爲異品，於彼一分電等是有，空等是無。此顯異分，半有轉故，
是故如前，亦爲不定。此結不定。是因不但能成於聲，如瓶盆等，是勤勇發，亦能成聲，如電光等，非勤勇發。是故如前成二品故，亦爲不定。
此亦有三：如大乘師對薩婆多立他比量云：汝執命根定非實有，許無緣慮故，如所許瓶等。非實有宗，以瓶等爲同品，無緣慮因，於彼遍有。以餘五藴、無爲爲異品，無緣慮因，於彼一分色等上有，心、心所無。故是他異分同全。
大乘若云：我之藏識是異熟識，許識性故，如異熟六識。異熟識宗，以異熟六識而爲同品，許識性因，於此遍有。以除異熟六識，餘一切法而爲異品，許識性因，於彼一分非業果心有，於彼一分色等上無，故是自異分同全。
如前所説，勝軍論師成立大乘真是佛語，兩俱極成非佛語所不攝故，如增一等。亦是此過。此中佛語宗，以增一等而爲同品，大小乘兩俱極成非佛語所不攝因，於此遍有。以發智、六足等而爲異品，兩俱極成非佛語所不攝因，於發智有，於六足無。以發智論等小乘自許亦是佛語，大乘不許，亦汝大乘及餘小乘兩俱極成非佛語所不攝故因，既於彼有，亦此因過攝。
如論所陳，即是共異分同全。
俱品一分轉者，如説聲常，無質等故。第五，俱分有二，此初，標名舉宗、因。聲、勝二論皆説聲無質礙，無質礙故，空大爲耳根，亦無質礙。今聲論對勝論立聲常宗，無質礙因。
此中常宗，以虚空、極微等爲同品，無質礙性，於虚空等有，於極微等無。下顯不定，亦三，此顯同分。二宗俱説地、水、火、風極微常住，麤者無常。劫初成體非生，劫後壞體非滅，二十空劫，散居處處，後劫成位，兩合生果，如是展轉乃至大地。所生皆合一，能生皆離多。廣如二十唯識疏中解。此空言等，等彼時等，極微言等，等取彼意等，如極微，亦有礙故。故此常宗，虚空、極微爲同喻，無質礙因，於空等有，極微等無，故是同分。
以瓶、樂等爲異品，於樂等有，於瓶等無。此顯異分。并前合顯俱一分轉。彼二宗中，皆説覺、樂、欲、瞋等爲心、心所，此二非常，爲常異品。無質礙因，於樂等中有，於瓶等上無，故是異分。
是故此因，以樂以空爲同法故，亦名不定。結不定。無質礙因，空爲同品，能成聲常，樂爲同品，能成無常，由成二品，是故如前亦爲不定。理門論云：若於其中俱分是有，亦是定因，簡别餘故，是名差别。謂此第五俱分之因，於同異品，皆悉分有，是不定因，由有相違及正因故。此所説因，不於一分異品轉故，是定因攝。如立聲常宗，無質礙故因。諸無質礙，皆悉是常，猶如虚空爲同喻。若是無常，即有質礙，猶如瓶等爲異喻。空爲同品，無質礙因有，瓶爲異品，無質礙因無，故是其正因。
若望樂等心、心所法，異品有故，即是相違。謂聲無常，無質礙故，如心、心所。謂若是常，見有質礙，猶如極微。今此不定因，望異品一分無邊，可是決定，若望異品一分有邊，即成相違，故是猶預。
或於其中俱分有者，非唯此一，第一、第三、四、五皆名俱分，並有此義。同品異品名爲俱分，非俱一分名爲俱分。若作後解，攝不定盡。
前不共因，無有定義，宜簡别自餘不定因故，是名不定與餘差别。次上二因，唯有二段，無第三段，指不定相，同前第三，易故不説。
此亦有三：如大乘師對薩婆多立他比量云：汝之命根非是異熟，以許非識故，如許電等。此非異熟宗，以非業果五藴、無爲而爲同品，許非識因，於電等有，於心等無。以業果五藴而爲異品，許非識因，於心等無，於眼等有。故是他俱品一分轉。小乘返立，即自俱品一分轉。如論所陳，即是共俱品一分轉。
相違決定者，第六，相違決定，有三。此初，標名。
具三相因，各自決定，成相違之宗，名相違決定。相違之決定，決定令相違，第三、第六兩轉，俱是依主釋也。有比量云：此之二因非是過因，三相具故，如二、八因。或二、八因應非正因，具三相故，如此二因。應爲彼立相違量云：此之二因不定因攝，令敵、證者生疑智故，如五不定。或此二因非正因攝，不令敵、證生定智故，如餘過因。若二八因，許非正因，便無正量，違教、世間種種過失。故知彼是正因所攝，此二乃是不定所收。二、八句因，正因所攝，生敵、證者決定智故，如餘正因。
如立宗言聲是無常，所作性故，譬如瓶等。下第二顯宗、因。有二，此乃勝論對聲生論，義如前説。若對聲顯，隨一不成。
有立聲常，所聞性故，譬如聲性。此乃聲生對勝論立，若對餘宗説所聞性，是前所説不共不定。勝論聲性，謂同異性，實、德、業三，各别性故，本有而常。大有共有，非各别性，不名聲性。聲生説聲總有三類：一者，響音。雖耳所聞，不能詮表，如近坑語，别有響聲。二者，聲性。一一能詮，各有性類，離能詮外，别有本常，不緣不覺，新生緣具，方始可聞，不同勝論。三者，能詮。離前二有，響及此二，皆新生。響不能詮，今此新生聲是常住，以本有聲性爲同品。兩宗雖異，並有聲性可聞且常住，故總爲同喻。不應分别何者聲性。如立無常，所作性因，瓶爲同品，豈應分别何者所作，何者無常？若繩輪所作，打破無常，聲無瓶有。若尋、伺所作，緣息無常，聲有瓶無。若爾，一切皆無因喻。故知因喻之法，皆不應分别。由此聲生立量無過。若分别者，便成過類分别相似。
此二皆是猶預因故，俱名不定。第三，結成不定也。二因皆不能令他敵、證生決定一智，故如前五，俱是不定。理門論頌，結四相違及不定云：觀宗法審察，若所樂違害，成躊躇顛倒，異此無似因。由觀察宗法，令審察者智成躊躇，名不定因。二因雖皆具足三相，令他不定，與不定名。
論説此二俱不定攝，故不應分别前後是非，凡如此二因，二皆不定故。古有斷云：如殺遲棋，後下爲勝。若爾，聲强，勝論應負。然理門論傍斷聲、勝二論義云：又於此中現、教力勝，故應依此思求決定。彼説此因，二皆不定。然斷聲論先立聲常，所聞性因，勝論後説所作性因，云聲無常，可如殺遲棋，先下負後勝。今此與彼前後相違，故不應爾。
又，彼外難所聞性因，若對有聲性，應爲正因。論主非之，令依現、教。現謂世間，見聲聞斷，有時不聞，衆緣力起。教謂佛教，説聲無常，佛於説教最爲勝故。由此二義，勝論義勝。又，釋迦佛現證諸法，見聲無常，依現説教，教説無常。故勝論先，不應依於外道常教。
又，諸外道不許佛勝者，應依世間現有至實可信之説，聲逢緣有，暫有還無，世間可信者所共説教。故勝論先，聲論墮負。彼且斷於聲、勝二義，聲負勝先，非諸決定相違，皆先負後勝。若爾，便決定，云何名不定？由此論主恐謂一切決定相違皆後爲勝，故結之云二俱不定。
此亦有三：如大乘破薩婆多云，汝無表色，定非實色，許無對故，如心、心所。彼立量云：我無對色，定是實色，許色性故，如許色、聲等。此他比量相違決定。
初是他比，後必自比。若立自比，對必他比，名自比量相違決定。無二自、他，若二自、他，俱真立破，非似立故。如大乘立破前無表比量，小乘對云：大乘無表定有實色，許非極微等是無對色故，如許定果色。此非相違決定，俱真能立、真能破故。由此立敵共申一有法，諍此法等，方是此故。
若先立自義，後他方破，即是自比相違決定。如論所説，有共相違決定之過。是名爲三。
問：若共不定亦不共耶？乃至復俱品一分轉亦相違決定耶？答：此六過體，行相别故，皆各相違，體相無雜，無二同體，況多合耶？
問：此六過因，於九句因各是何過？答：此初共因，是彼初句。此第二不共，是彼第五句。此第三是彼第七句。此論第四，是彼第三句。此第五是彼第九句。此第六過，彼因所無，此相無闕，彼有闕也。
問：相違決定，與比量相違有何差别？答：彼宗違因，此因違宗，彼寬此狹，二類别故。由此説諸相違決定，皆比量相違。有比量相違，非相違決定，但宗違因，無二因故。
問：相違決定違法自相，亦有法差别、有法自相、有法差别耶？答：有。若不改前因，違宗四種，是後相違過。若改前因，違宗四種，皆相違決定。若共比量，如勝論師對聲論立聲無常已，聲論若言聲應非聲，許德攝故，如色香等，而爲有法自相相違決定者，決定彼違自宗。若云無常之聲應非無常之聲，所作性故，如瓶，以爲有法自相相違決定，此非過攝。雙牒法有法爲法宗，於諸過中無此相故。其無常言根本所諍法之自相，非有法上意許差别，不可説爲有法差别，是故此量非過所攝。若許爲過，即一切量無真量者，皆有此故。但是過類分别相似，由是因明總無此過。
如勝論師立自比量云：所説有性非四大種，許除四大，體非無故，如色聲等。以除四大及有性外，並爲同喻，無自不定。他便作有法自相相違難言：汝有性非有性，非四大故，如色聲等。是名有法自相相違決定。
即以此因，復作有法差别相違云：汝之有性應不能作有有緣性，許非四大故，如色聲等。彼意説，有能作有性之有能緣性故。作有有緣性，非有有緣性，是意所許有性有法之差别也。
其非四大種，是法自相，能有四大非四大種，不能有四大非四大種，是法差别。復作法差别相違決定云：汝之有性非能有四大非四大種，許非無故，如色、聲等。彼説色等雖非四大種，不能有四大。然説有性，能有四大，非四大種，故成法差别相違決定。
今論但説言之所陳，違宗能别本所諍因，名相違決定。其有法自相，雖言所陳，非宗相返，本所諍法。二種差别意之所許，雖意所諍，非言所陳。此三決定相違之因，皆略不説。以此準前比量相違亦有四種，論中亦但説法自相比量。
問：此諸不定有分有全耶？答：無，理窮盡故。
如前所説五十四種不定之中，自、共比中諸自不定及共不定，是不定過。自、共有過，非真能立，何名破他？他比量中，若他不定及共不定，亦不定過。立他違他及共有過，既非能破，何成能立？自比量中，諸他不定，他比量中，諸自不定，皆非過攝。立義本欲違害他故。諸立自非他，他不定非，立他非自，自不定非，隨其所應，皆如理悉。
此論且依兩俱不定過説，立、敵俱許因於二喻，共、不共等，説爲過故。二喻雖共，若因隨一，因疑之喻，同喻無體，隨應即是隨一、猶預、所依不成不定過攝。
五十四種諸不定過，既各有四，即成二百一十六種不定過攝。若四不成有體、無體、全分、一分，自、他、共許，合二十七，皆準前説。其二十七過，五十四諸不定過，一一皆有，總成一千四百五十八種諸不定過。理門既云：四種不成，於其同品有非有等，亦隨所應，當如是説。故知道理決定如是。
然理門論攝此頌云：若法是不共，共、決定相違，遍一切於彼，皆是疑因性。共定攝四不定之因，同、異品中，隨其所應，若全若分，皆共有故。不共、相違，各唯攝一。此六不定，遍一切宗，於彼諸法皆是疑因，不獨於上所説宗中名不定也。
相違有四：謂法自相相違因、法差别相違因、有法自相相違因、有法差别相違因等。下第三，解相違。有三：初、標，次、列，後、釋。此初、二也。
相違因義者，謂兩宗相返。此之四過，不改他因，能令立者宗成相違，與相違法而爲因故，名相違因。因得果名，名相違也，非因違宗名爲相違，故無宗亦違因，例而成難。理門論云：若法能成相違所立，是相違過，即名似因。如無違法，相違亦爾，所成法無，定無有故。由彼説故，因仍舊定，喻可改依，故下四過，初一改喻，後三依舊。
問：有因返宗，不順因義，因名相違，宗亦返因，不順宗義，應名相違。答：由因成宗，令宗相返，因名相違，非宗成因，令因相返，不名相違。又因名法自相相違，宗名比量相違。因别疏條，相違開四，宗違合説，唯名比量相違。以宗準因，故知亦有法之差别、有法自相、有法差别比量相違。不爾，何故但説有法自相比量相違，其相違決定，及相違因，各四種耶？
此宗説法略有二種：一、自性，二、差别。此有三重：一者局通。對法等言，所成立自性者，謂我自性、法自性，若有、若無所成立故，各别性故。差别者，謂我差别、法差别，若一切遍，若非一切遍。若常、若無常，若有色、若無色，如是等無量差别，隨其所應，空等遍有，色等非遍。前局後通，故二差别。
二者先後，於總聚中，言先陳者名爲自性，言後説者名爲差别，以後所陳分别前故。佛地論云：彼因明論自相共相，與此有異，彼説諸法各别，局附自性，名爲自相，貫通他上如縷貫華，名爲共相。故依於此，聲等局體，名爲自性，無常貫他，名爲差别。得名不定，若立五藴一切無我，五藴名爲自相，我、無我等，名爲差别。若説我是思，思爲差别，我爲自性。是故不定。以理推之，此雖即前，然教少異，義亦别故，分爲二門。
三者言許，言中所陳，前局及後通，俱名自性，故法、有法，皆有自性。自意所許别義，所可成立名爲差别。故法、有法，皆有差别。非取一切，義如前説。今説有因，令此四種宗之所立返成相違，故名法自相相違因等。
論説等言者，義顯别因。所乖返宗不過此四，故論但説有四相違。能乖返因，有十五類。違一有四，謂各别違。違二有六，謂違初、二，違初、三，違初、四，違二、三，違二、四，違三、四。違三有四，謂互除一。違四有一。故成十五。論中但顯初、二别違一因，後二共違二因。舉此三種，等餘十二，故説等言。
此中法自相相違因者，如説聲常，所作性故，或勤勇無間所發性故。下别釋四。初文有三：初、標牒名，次、顯宗、因，後、成違義。此初、二也。
問：相違有四，何故初説法自相因？答：正所諍故。上比量相違，相違決定，皆唯説彼法自相故，從彼初説。
此有二師，如聲生論，立聲常宗，所作性因；聲顯論，立勤勇無間，所發性因。
此因唯於異品中有，是故相違。此成違義，由初常宗，空等爲同品，瓶等爲異品，所作性因，同品遍非有，異品遍有，九句因中，第四句也。應爲相違量云：聲是無常，所作性故，譬如瓶等。
由第二宗，空爲同品，以電、瓶等而爲異品，勤勇發故因，於同品遍無，於異品電無瓶等上有。九句因中，第六句也。
此之二因，返成無常，違宗所陳法自相故，名相違因。故理門云：於同有及二，在異無是因，返此名相違，所餘皆不定。
此所作性因，翻九句中第二正因，彼同品有異品非有，此同非有異品有故。此勤勇因，翻九句中第八正因，彼同品有非有異品非有，此同非有異品有非有故。上已數論，略不繁述。
此一似因，因仍用舊，喻改先立，後之三因，因、喻皆舊，由是四因，因必仍舊，喻任改同。若不爾者，必無法自相與餘隨一合，可成違二因，許初改喻，後三不改故。
又，九因中第四、第六名相違因，要同非有，異有或俱。若隨所言，後三相違，直觀立者因於同有，如何復難成相違耶？理門但言：若法能成相違所立，是相違過，即名似因。不説同喻亦仍用舊。此論示法，初一改喻，後三依舊，欲令學者知因決定，非喻過故。下之三因，觀立雖成，反爲相違，一一窮究，皆亦唯是同無異有，成相違故，至下當知。
問：如聲論言，汝聲無常應非是聲無常，所作性故，如瓶、盆等。第二正因，豈非有法自相相違？答：彼非過收。如立聲無常，無常爲法自相，若所立因，返成聲常，可是此過。今者雙牒有法及法爲法、有法，故非此過。此乃但是分别相似過類。因犯兩俱不成，所作性因，立、敵不許依無常故，生、滅異故。設彼許依，亦犯隨一。又無、常無，能依所作性，亦犯所依不成過故。
設有難言：汝聲無常應非是聲無常，許無常故，如瓶無常。此亦非過，諸似立無此過相故。聲有無常，是根本諍，聲是有法，非是法上意所許義，不可説爲法差别過。亦非相違決定所收，非根本諍故。設許上説皆爲過者，即一切量無正因者。故於似立，不見其過，皆是似破，至下當知。
法差别相違因者，如説眼等必爲他用，積聚性故，如卧具等。準前亦三，此初、二也。
凡二差别名相違者，非法、有法上，除言所陳，餘一切義皆是差别，要是兩宗各各隨應因所成立，意之所許，所諍别義，方名差别，因令相違，名相違因。若不爾者，如立聲無常宗，聲之上可聞、不可聞等義，無常之上作彼緣性、非彼緣性等，如是一切皆謂相違，因令相違名爲彼因。若爾，便無相違因義。比量相違等，皆準此釋。
此中義説，若數論外道對佛弟子，意欲成立我爲受者，受用眼等。若我爲有法，受用眼等，便有宗中所别不成，積聚性因，兩俱不成，如卧具喻，所立不成。若言眼等必爲我用，能别不成，闕無同喻。積聚性因，違法自相。卧具喻有所立不成。若成眼等爲假他用，相符極成。由此方便矯立宗云，眼等必爲他用。眼等有法，指事顯陳。爲他用法，方便顯示，意立必爲法之差别，不積聚他，實我受用。若顯立云，不積聚他用，能别不成，所立亦不成，亦闕無同喻。因違法自相，故須方便立。積聚性因，積多極微成眼等故。如卧具喻，其牀座等是積聚性，彼此俱許爲他受用，故得爲同喻，因喻之法，不應分别，故總建立。
此因如能成立眼等必爲他用，如是亦能成立所立法差别相違積聚他用。此成違義，有二：初、舉所違法差别因，後、釋所由。此初也。初文又二：此因如能成立眼等必爲他用，此牒前因能立、所立法之自相。如是亦能下，又顯此因能與彼法差别爲相違因。
其數論師，眼等五法，即五知根；卧具牀座，即五唯量所集成法；不積聚他，謂實神我，體常本有；其積聚他，即依眼等所立假我，無常轉變。然眼等根，不積聚他實我用勝，親用於此受五唯量故。由依眼等，方立假我，故積聚我用眼等劣。其卧具等，必其神我須思量受用，故從大等次第成之。若以所思，實我用勝，假我用劣。然以假我安處所須，方受牀座，故於卧具假他用勝，實我用劣。今者陳那，即以彼因，與所立法勝劣差别而作相違。非法自相，亦非法上一切差别，皆作相違，故論但言與所立法差别相違。
先牒前因能成所立法自相云：此前所説積聚性因，如能成立數論所立眼等有法，必爲他用法之自相，即指此因，如是亦能成立所立宗法自相意許差别相違之義積聚他用。宗由他用，是法自相。此自相上意之所許積聚他用、不積聚他用，是法差别。彼積聚因，今更不改，還即以彼，成立意許法之差别積聚他用。其卧具等積聚性故，既爲積聚假我用勝，眼等亦是積聚性故，應如卧具亦爲積聚假我用勝。
若不作此勝用難者，其宗即有相符極成，他宗眼等亦許積聚假他用故。但可難言假他用勝，不得難言實我用劣，違自宗故，共比量中無同喻故。若他比量，一切無遮。
西域諸師有不善者，此直申差别相違過云：眼等應爲積聚他用，因、喻同前。數論難云：汝宗相符，誰説眼等積聚他不用？西域又釋：數論眼等唯爲不積聚他用，牀座通二他用，故今以卧具例令眼等亦爲積聚他用，無相符失。數論難云：陳那弟子非善我宗。神我受用三德所成二十三諦，豈於眼等無能受用。唯識亦云：執我是思，受用薩埵、剌闍、答摩所成大等二十三法。由此眼等實我亦用，故但應如前所分别，不應於中生異覺云，眼等唯爲實他受用，卧具假用，或眼等通二，卧具唯假用。
勝義七十對金七十，亦徵彼云：必爲他用，是何他也？若説積聚他，犯相符過，若不積聚他，能别不成，闕無同喻，卧具爲喻，所立不成。亦即此中法差别過。
問：於因三相是何過耶？答：彼立因意，成非積聚他用勝，其積聚他用勝，即是異品。宗無同喻，佛法都無不積他故。積聚性因，於異品有。此顯還是九句之中異有同無，故成相違，闕第二相同品定有，亦闕第三異品遍無。
諸卧具等，爲積聚他所受用故。此釋所由。成比量云：眼等必爲積聚他用勝，積聚性故，如卧具等。諸非積聚他用勝者，必非積聚性，如龜毛等。故今難云：諸卧具等，兩宗共許爲積聚他受用勝故。論雖無勝字，量義意必然，不須異求，應作此解。
有法自相相違因者，如説有性非實、非德、非業，有一實故，有德業故，如同異性。準前作三，此即初、二，標名舉宗、因。
鵂鶹因緣，如前已説。時彼仙人，既悟所證六句義法，謂證菩提，便欣入滅。但嗟所悟未有傳人，傳者必須具七德故：一、生中國，二、上種姓，三、有寂滅因，四、身相圓滿，五、聰明辯捷，六、性行柔和，七、具大悲心。經無量時，伺無具者。
後經多劫，婆羅痆斯國，有婆羅門名摩納縛迦，此云儒童。儒童有子，名般遮尸棄，此云五頂，頂髮五旋，頭有五角，七德雖具，根熟稍遲，爲染妻孥，卒難化導。經無量歲，伺其根熟，後三千歲，戲遊園苑，共妻競華，因相忿恨，鵂鶹引通，化五頂不從。又三千歲，化復不得。更三千歲，兩競尤甚，相厭既切，仰念空仙，仙人應時，神力化引，騰空迎往所住山中。
徐説先悟六句義法，説實、德、業，彼皆信之，至大有句，彼便生惑。仙言有者，能有實等，離實、德、業三外别有，體常是一。弟子不從云：實、德、業性不無，即是能有，豈離三外，别有能有？仙人便説同異句義，能同異彼實、德、業三，此三之上，各各有一總同異性，隨應各各有别同異。如是三中，隨其别類，復有總别諸同異性，體常衆多。復有一常能和合性，和合實、德、業，令不相離，互相屬著。五頂雖信同異、和合，然猶不信别有大有，鵂鶹便立論所陳量，此量有三，實、德、業三，各别作故。
今指彼論，故言如説。有性有法，非實者法，合名爲宗。此言有性，仙人、五頂兩所共許實、德、業上能非無性，故成所别。若説大有，所别不成，因犯隨一。此之有性，體非即實。
因云有一實故。勝論六句，束爲四類：一者無實，二者有一實，三者有二實，四者有多實。地、水、火、風父母常極微，空、時、方、我、意，并德、業、和合，皆名無實。四本極微，體性雖多，空、時等五體各唯一，皆無實因。德、業、和合，雖依於實，和合於實，非以爲因，故此等類，並名無實。
大有、同異，名有一實，俱能有於一一實故。
至劫成初，兩常極微合，生第三子微，雖體無常，量德合故。不越因量，名有二實。自類衆多，各各有彼因二極微之所生故。
自此已後，初三三合生第七子。七七合生第十五子。如是展轉生一大地，皆名有多實，有多實因之所生故。
大有、同異，能有諸實，亦得名爲有無實、有二實、有多實。然此三種實等雖有，功能各别。皆有大有，令體非無，皆有同異，令三類别。
名有一實有德、業者，亦有無有，非大有也。若是大有，因成隨一，同異非喻，能立不成。
如佛法言有色、有漏，有漏之有，能有之法，能有所有煩惱漏體，猶如大有，能有實等。有色之言，如有一實及有德等，無别能有，而有於色，此色體上有其色義，如空有聲，非空之外别有能有，但是屬著法體之言。是故於因無隨一過，有一一實故，更不須微，即實離實之有一實。況復此因，不應分别，應分别者，便無同喻。
問：何故不言有於無實、二實、多實？答：若言有於二實、多實，云何得以非實爲宗？其因便有不定之失，爲如同異有二、多實，故彼有性非實，爲如子微等有二、多實，故有性是實？由此不言有二、多實。若言有無實者，和合句義亦名無實，若有彼無實，犯兩俱不成，實等能有上無有無實故。其喻亦犯能立不成。因亦不遍，乍似唯能有於實句之無實故。亦欲顯九實一一皆有，故云一實，能有一一實故。
問：有性有法，有一實因，不相關預，云何不是兩俱不成？答：有性有法，是實、德、業之能有性，有一實因，能有於一一實故，是宗之法，故無兩俱。此非實句爲一宗已，非德、非業，後二宗法，有法同前。此二因云有德、業故，謂有彼德之與業，如言有色，亦屬著義。
問：既於德、業一一皆有，云何不言有一德、業？答：實有多類，不言有一，但言有實，即犯不定，謂子微等皆有實故。德、業無簡，不須一言。
三因一喻，如同異性。此於前三一一皆有，亦如有性，是故爲喻。
仙人既陳三比量已，五頂便信。法既有傳，仙便入滅。勝論宗義，由此悉行。陳那菩薩，爲因明之準的，作立破之權衡，重述彼宗，載申過難，故今先叙彼比量也。
此因如能成遮實等，如是亦能成遮有性，俱決定故。此成違義。有二：初、二句，牒。彼先立因，遮有非實，謂有一實，有德、業因，如前所説，能成有性遮是實等，等德及業。後三句顯，此因亦能令彼有法自相相違。謂指於前如是此因，亦能成立遮彼有性而非有性。謂前宗言有性非實，有性是前有法自相。今立量云：所言有性應非有性，有一實故有德、業故，如同異性。同異能有於一實等，同異非有性。有性能有於一實等，有性非有性。釋所由云，此因既能遮有性非實等，亦能遮有性非是大有性，兩俱決定故。
問：今難有性應非有性，如何不犯自語相違？答：若前未立有性非實，今難實等能有非有，此言乃犯自語相違，亦違自教。彼先已成非實之有，今即難彼，破他違他，非成諸過。
問：於因三相是何過耶？答：彼立宗言有性非實，有性言是有法自相，彼説離實有體，能有實之大有。其同異性，雖離實等有體能有，而非大有，雖因同法，便是所立宗之異品。離實大有，雖無同品，有一實因，同品非有，於其異品同異之上，遍皆隨轉。此亦是因後二品過，於同品無異品有故。
問：若爾，立聲爲無常，宗聲體可聞，瓶有燒見，其瓶與聲，應成異品。若許爲異，不但違論，亦一切宗皆無同品。答：豈不已説，其聲之體，非所諍故，聲上無常，是所成立，瓶既同有，故是同品。彼説離實有體有性爲宗有法，以有一實因所成立，同異既非離實有體之有性，故成於異品。
問：前論説云：與所立法均等義品，説名同品。但言所立法均等有名之爲同，不説有法均等名同品，如何説有有法自相相違耶？答：今若但以有性與同異爲同品，可如所責，違前論文。既以離實有性而爲同品，亦是宗中所立法均等有，故即此過，無違論理。
問：有性既爲有法自相，離實有性是其差别，有一實因，便是有法差别之因，如何今説爲自相過？答：彼宗意許離實有性，實是差别，言陳有性，既是自相，今非此言陳，即是違自相，故自相過，非差别因。若不爾者，極成所别，皆無此過，違自宗故。
問：若難離實之大有性，所别、所依犯自不成，亦犯違宗隨一不成。若難不離實等大有而非有性，既犯相符，亦違自教。彼豈非有？答：彼先總説，今亦總難。彼既成立離實之有，故今難有，令非此有，言同意别，故無諸過。
有法差别相違因者，如即此因，即於前宗有法差别作有緣性。
此言意説，彼勝論立大有句義有實、德、業，實、德、業三和合之時，同起詮言，詮三爲有，同起緣智，緣三爲有。實、德、業三，爲因能起，有詮緣因，即是大有，大有能有實、德、業故。十句論説：同句義云何？謂有性。何等爲有性？謂與一切實、德、業句義和合，一切根所取，於實、德、業有詮智因，是名有性。智謂能緣。彼下又説：如是有性，定非所作，常、無德、無動作，無細分亦爾。有實、德、業，除同、有能、無能、俱分、異，所和合，一有，同詮緣因。
彼鵂鶹仙，以五頂不信離實、德、業别有有故，即以前因成立前宗，言陳有性有法自相，意許差别爲有緣性。有性、同異有緣性同，詮言各别，故彼不取。心、心所法是能緣性，有緣謂境，有能緣故。謂境有體，爲因能起有緣之性。若無體者，心如何生？以無因故，緣無不生，如同異性，有一實故，作有緣性，體非實等，有性有一實，亦作有緣性，故知體亦非實、德、業。
此言有者，有無之有，作境因有能緣性故，非大有也。若作大有緣性，能别不成，闕無同喻。同異爲喻，所立不成。有性言陳有法自相，作有緣性、非有緣性是自相上意許差别。是故前因亦是有法差别之因，是本成故。
亦能成立與此相違作非有緣性，如遮實等，俱決定故。
此成違義，有二：初三句，顯此因亦能令彼有法差别而作相違。後二句釋所由。
作非有緣性者，作非彼意許大有句義有緣之性，謂即此因，亦能成立與彼所立意許别義作有緣性差别相違，而作非大有有緣之性。同異有一實，而作非大有有緣性，有性有一實，應作非大有有緣性。不遮作有緣性，但遮作大有有緣性，故成意許别義相違。不爾，違宗，有性可作有緣性故。文言雖略，義覈定然。
釋所由云：如遮實等，俱決定故。勝論此因，既成有性遮非實等，而作有緣性。此因亦遮有性非作有性有緣性，此如彼遮，兩皆決定，故成違彼差别之因。此宗自相、差别不定，如前已説。今此略以言陳爲自相，意許爲差别，故無妨難。
問：於因三相是何過耶？答：有性有緣性，因本所成有法差别，宗無同品，因於遍無。同異非有性有緣性是宗異品，因於遍有。有一實因，同無異有，後二相過，故成相違。
問：如聲論言聲應非聲作有緣性，所作性故，如瓶等，亦應説是有法差别相違。答：彼自違宗，故非彼過。本亦不諍聲非作聲有緣性故，彼似破攝。如非聲有緣性，如是應非擊發所生起等，皆準此知。
問：又如彼言聲之無常，應非作聲無常有緣性，所作性故，如瓶等，應是法差别相違。答：亦不然，彼犯兩俱不成，無常有法，兩俱不許有所作性，亦似破攝。如是應非緣息無常等，皆準此知。
此四過中，初二種因，各唯違一，後二種因，一因違二。其有一因通違三者，如勝論立所説有性非四大種，許除四大體非無故，如色聲等。自所餘法，皆入同喻，無不定過。
非四大種是法自相，能有四大非四大種、不能有四大非四大種，是法差别。彼意本成能有四大非四大種，故今與彼法差别爲相違云，所説有性非能有四大非四大種，許除四大體非無故，如色、聲等。
所説有性是有法自相，與此有法自相爲相違云：所説有性應非有性，許除四大體非無故，如色、聲等。彼説有性離實有性，今非此有，不犯自語、自教相違，隨言即非，故違自相。
有性既是有法自相。作有性有緣性、作非有性有緣性，是有法差别。彼意本成作有性有緣性，故今與彼有法差别爲相違云：所説有性應非作有性有緣性，許除四大體非無故，如色、聲等。不改本因，即爲違量，故成違三。
有唐興雋法師者，釋門之樞紐也。綺歲標奇，汎慈舟於濟蟻；髫年發穎，濤辨水於澂鶖。是以初業有宗，西河謝其獨步；創探空旨，北地譽其孤雄。天縱英姿，生摛叡質。余欣其雅量，偏結交期，情契蘭金，言符藥石。時假談笑，論及因明。法師乃矚古疏以文披，一攬略窮其趣；探新知以理窮，再閲廣究其微。始驗驥駿駑駘，驤中原以分駕；鵬飛鷃翥，遶沖天而别羽。
乃申難曰：竊觀論勢，文理不同。準九因中，第四、第六名曰相違因，於同品無異品有，此四相違，唯法自相，可與彼同，其後三違，因皆同有，異品上無。既不同於四、六，如何返成相違？又，法自相，他因於同遍無，於異品中説有，用他異品爲同，得成相違之義。後之三違，他因皆於同有，異品上無，用他能立因、喻，與他作三相違，行相既自不同，如何可得法自相相違與餘三合，而言二合違有六，三合違有四，四合違有一？
余性不匿賢，況乎知已？故録之於疏例，示詳藻思玄深。自論道東譯，無申此難者，匪彼發之千鈞，誰發我之萬碩者歟？
夫正因相者，必遍宗法，同有異無，生他決智。因法成宗，可成四義，有法及法，此二各有言陳自相、意許差别。隨宗所諍，成一或多。故宗同品，説所立法均等義品名爲同品。隨其所諍，所立之法有處名同，非取宗上一切皆同。若爾，便無異喻品故。若令皆同，亦是分别相似過類。又非唯取言所陳法，不爾，便無自餘過失，如前數説。故隨所應因成宗中，一乃至四，所兩競義，有此法處名爲同品。
問：理門論云：但由法故，以成其法。如何今説因成四耶？答：實唯成法。如難有性而非有性，難彼意許離實等有而非有性，故唯成法。雖難意許，尋言即難，更不加言，故名有法自相相違。加言便成難彼差别。今望言陳，因成宗四。理門望諍有法之上意許别義，故云但以法成其法，理不相違。
此論所説法自相因，唯違於一。故顯示因，同無異有。自餘三因，乍觀他立，皆似其因，同有異無。彼此所諍宗上餘三，以理窮之，皆無同品，其因亦是異有同無。如法差别不積聚他用，有法自相離實等有性，有法差别作大有有緣性，皆無同喻，彼因但於異品上有。由彼矯立以異爲同，故今違之，以彼異爲同，成相違義。
論中示法各各不同，法自相相違，改他同喻爲異，改他異喻爲同。後之三違，以他同爲同，以他異爲異，欲顯相違，因必仍舊，喻或改新。其不定因，立順因正，破乃相違，因雖不改，通二品轉，不生決定智，立不定名。此相違因，隨應所成，立必同無異有，破必同有異無，決智既生，故與前别。若立因正，破者相違，因通二品，豈非不定？故此四因，不違四、六。
又，將法自相因，同無異有，就後三種，同有異無，與三合説，一往觀文，必無是理，初以異爲同，後以同爲同故。今將後三，以就初一，以異爲同，便有合者，改他能立之同喻故。如勝論立所説有性離實等外有别自性，許非無故，如同異性。乍觀此因是共不定，二皆有故。然彼五頂諍五句外無别有性，故立有性離實等五有别自性，闕宗同品。其同異性，既是異品所離之外，由彼勝論，方便矯立，舉異爲同。許非無因，唯於異品實等上有，同遍非有，亦如論説聲常之宗法自相因，對無空論闕無同喻，所作等因，望於異品瓶等上有，同上遍無，許成相違，今此亦爾。
依此比量，後三從初，一因違四。法自相相違者，所説有性離實等外無别自性，許非無故，如實、德等。同異入宗所等之中，故無不定。彼所立量，離實等有性是法自相，能有實、德、業離實等有性、不能有實、德、業離實等有性，是法差别。彼意本欲成能有實、德、業離實等有性，故今與彼法差别爲相違云，所説有性應非能有實、德、業離實等有性，許非無故，如實、德等。
爲有法自相相違云：所説有性應非有性，許非無故，如實、德等。彼説離實等有性，今隨難言陳而非有性，故違自相，不違自教、自語之宗。同喻亦無所立不成。
有性既爲有法自相，作有性有緣性、作非有性有緣性，是有法差别。彼意本成作有性有緣性，故今與彼有法差别爲相違云：所説有性非作有性有緣性，許非無故，如實、德等。不改故因，即爲違量，故成四因。
此上同喻，舉同異爲喻亦得，隨所立故。違一有四，論自説二，違二有六，論自説一，違三有四，今略叙一，違四有一，今亦示法。自餘十種，皆如理思。此四亦有他、自、共比，各亦説有違他、自、共，四相違因，合三十六。論文所説，皆共比違共。向三、四因，皆自比違自。他比違他等，皆應準知。諸自、共比，違共及自，皆爲過失，違他非過。他比違他及共爲失，違自非過。義同前説。此但説全，應詳一分。既許一因，通違四種，故知此四，非必相違。
問：四相違，九句何句所攝？答：乍觀文勢，唯初一違是九句中第四、第六，具二因故，九中二因，違法自相相違因故。今觀後三，皆彼第四，同品非有，異品有故，違所立故。
此上所説，但是立敵兩俱不成四相違因，亦有隨一、猶預、所依餘三不成四相違因。三十六中，一一有四，合計一百四十四種諸相違因。如不定中引理門説，皆應思惟。恐文繁雜，故略不述。然理門論攝此頌云：邪證法、有法，自性或差别，此成相違因，若無所違害。
問：如前所説十四似因，設有兩俱不成，亦有不定及相違耶？如是乃至設相違決定，亦相違因耶？答：若有兩俱不成，必無不定及與相違。兩俱不成，彼此俱説因於宗無。不定之因，於宗定有，彼因立正，用此因違，彼正必違，此違必正，令宗不定。相違之因亦於宗有，隨其所應，即用此因，成彼異義，此違無正，彼正無違，令宗決定，故名相違。由此若有兩俱不成，必無不定及與相違。若有後三不成，可有不定及與相違，隨應還成隨一等不定及相違義。由因於宗隨一猶預、隨一所依而説有故。然非一切，就三隨一可説有故。
自、他、共比既各有三，有體、無體，全分、一分，總相而説二十七不成，五十四不定，三十六相違，合計一百一十七句似因。相對寬狹，以辨有無，皆應思準，恐繁且止。
依理門云：因與似因，多是宗法。不定、相違，並於宗有，多並宗法，唯四不成，於宗亦無，非宗法故。有四不成，定無相違及不定過。此説共者，餘如理思。
已説似因，當説似喻。似能立中，下第三，解似喻，有二：初、結前生後，後、依生正釋。此初也。
似同法喻有其五種：一、能立法不成，二、所立法不成，三、俱不成，四、無合，五、倒合。下依生正釋，有二：初、標列，後、别解。標列有二：初、標列同，後、標列異。此初也。
因名能立，宗法名所立，同喻之法，必須具此二。因貫宗、喻，喻必有能立，令宗義方成，喻必有所立，令因義方顯。今偏或雙，於喻非有，故有初三。喻以顯宗，令義見其邊極，不相連合，所立宗義不明，照智不生，故有第四。初標能以所逐，有因宗必定隨逐。初宗以後因，乃有宗以因其逐，返覆能、所，令心顛倒，共許不成，他智翻生，故有第五。依增勝過，但立此五，故無無結及倒結等。以似翻真故，亦無合、結。
似異法喻亦有五種：一、所立不遣，二、能立不遣，三、俱不遣，四、不離，五、倒離。此標列異。異喻之法，須無宗、因，離異簡濫，方成異品。既偏或雙，於異上有，故有初三。要依簡法簡别離二，令宗決定，方名異品。既無簡法，令義不明，故有第四。先宗後因，可成簡别，先因後宗，反立異義，非爲簡濫，故有第五。翻同立異，同既五過，異不可增，故隨勝過，亦唯五立。
能立法不成者，如説聲常，無質礙故，諸無質礙，見彼是常，猶如極微。
下别釋中：初、同，後、異。同中有二：初、别解五，後、總結非。解初不成有二：初、舉體，後、釋不成。此初也。
舉彼宗、因者，顯似喻體。如聲論師對於勝論立聲是常宗，兩俱許聲體無質礙，以勝論師，聲是德句，德句無礙，聲論雖無德句，然以其聲隔障等間，故知無礙。若據合顯，亦是因過，以心、心所爲因同法，無礙因轉。前已明因，今辯喻過，故不言因。
然彼極微，所成立法，常性是有。此下釋不成中有二：初、明所立有，後、辯能立無。此初也。以聲、勝論，俱計極微，體常住故。準釋能立無，此處應言以諸極微常住性故，以意存影略，故略無也。
能成立法，無質礙無，以諸極微質礙性故。此釋能立無。此聲、勝論計極微質礙，故無能立。
問：因爲成宗，因有兩俱、隨一等過。喻亦成宗，何故但名能立不成，不明餘耶？答：因親成宗，故有四過，喻是助成，故無四過。又解，因是初相，據初辯四，顯第二相亦有四種，彼開此合，義實相似，以喻準因亦有四種：一、兩俱不成，即論説是。隨一不成，彼聲論師對佛弟子立聲常宗，無質礙因，舉喻如業。佛法不許，即是隨一。雖俱所立無，且辯能立隨一。
猶預不成，準理有二：一、宗，二、因。前已具顯。今喻亦二，於中綺互。或因猶預，非喻能立；或喻能立，非因猶預；或俱猶預；或俱不猶預。前三是過，第四非過。
且因猶預非喻能立者，如於霧等性起疑惑時，爲烟爲霧，即立彼處定應有火，以現烟故，如廚舍等處。或指如餘疑惑因喻。舉一例餘，即可思準。或可因是宗法，有法猶預，因亦成過，如廚等現烟，立、敵俱決定，何成猶預？又解，因具三相，二喻即因，既第二相，何非猶預？
能立所依不成者，不同於因有第二、三相，無宗有法，但闕初相。此所依無，能立亦無，然亦得名無能立所依不成。如數論師對佛弟子立思受用諸法宗，以是神我故，如眼等根。若言假我，因喻無過，今言以是神我故因，佛法不許，故隨一無，此因既無，故喻無依。此約依因，或喻所依無，名所依不成。且約依因，如下更解。
然有説言，謂所立既成，必有所依，故無第四不成之過。今謂不爾，爲依於彼所立之宗，爲依喻上所立無常？若依所立，因、喻相似，因不依，故知不可。若依喻上所立無常者，此非喻依、喻依依極微故，亦復知不可。又，縱有所立，不立第四過，或若所立無，第四豈不立？設雙依彼有法及法，如俱不成，豈無此過？若言即依因，如闕宗因，豈無此過？
問：若喻上能立不依所立，能立依何？答：二解。一言以依因故，因無無依。問：若因無依，喻是何過？答：若因依無，即不成因，因體非有，即是喻中所依不成。
問：若言因無依故，即因不成，故喻能立亦無所依者，即無無宗有因、喻等諸闕減句。若言無能别故説爲無宗者，豈無所别，不無宗也？若言無所别即宗、因無者，因有三相，彼但無初，後二相有，何不名因？若言過故，不名因，即十四因，總名不成，皆有過故，何須别説？
然準道理，言因之時，唯取初相，有法無故，闕無初相，即是無因。以後二相，説爲喻故，故無所依。設有能别，而無有法，亦其是過？
問：何以得知有此四過？答：準因可有。喻既助因，因既無已，喻何所助？如因成宗，有法無故，因何所成？故並爲過。
問：喻上能立，何不依宗有法而依因耶？答：以隔因故。問：若隔因故，應不成宗。答：助因有力，故説成宗。問：喻既依因，舉彼瓶等，欲何所用？答：所依有二：一、自體依，二、所助依。瓶自體依，因所助依。
一云盡理而言，準論但約自體辯依。據兩俱、隨一，但望喻依，不可説言無礙。因上兩俱、隨一不許無礙，但於喻依，許不許故。此説爲善，順論文故。
所立法不成者，謂説如覺。
解所立不成有二：初、牒指體，後、釋其義。此初也。
牒前總别宗、因，但别舉喻，謂説如覺。覺者，即心、心法之總名也。
然一切覺，能成立法無質礙有。下釋不成，有二：初、能立有，後、所立無。此初也。以心、心法皆無礙故，文準於前。
所成立法，常住性無，以一切覺皆無常故。釋所立無。喻上常住，實非所立，即同於彼。所立、能立二種法者，即是其喻，從所同爲名，故名所立。
準前能立，亦有四種。即文所辯，兩俱不成。舉極微對佛法立，隨一不成。雖有餘過，且取所立，以辯於過。
猶預所立不成者，猶預亦二，綺互亦四，準前能立。如大乘人對薩婆多，立預流等定有大乘種姓，然不定知此預流等有大乘姓不，故懷猶預。因云有情攝故，如餘有情，然餘有情，亦懷猶預，不知定有大乘姓不。此俱猶預，餘者類思。
所依不成者，且約依宗，爲喻所依。如數論師對佛法者，立眼等根爲神我受用，同喻如色等。此即能别不極成故，故喻無所立，亦無所依。由無所依，喻上所立亦不得成。有云既有能立，故無第四，若二立無，豈無此過？
問：喻上所立爲依何法？若依能立，不應説因獨依有法，以因、喻二俱能立故。若依所立，如前已難。答：有二解：一云因、喻雖俱能立，以隔因故。一云依宗所立。問：若爾，即有隨一所依不成，宗中所立敵不許故。答：既云諸皆，方舉於喻，即兼合已，證彼極成，故得爲依，不同舉因未極成故。
若爾，有舉因已，即解宗者，依所立不？答：亦不得，同喻先以不合故。又，或舉因有未解故。
若爾，舉喻未解如何？一云依喻所依，諸論説但舉瓶、空等法爲喻依故。此解爲正。若據後解，所依不成，彼聲論師對大乘立，舉極微爲喻，此闕所依。所依既無，所立亦闕，以大乘宗不立微故。
細準而言，有自、他、共，全分、一分，有體、無體，思之可悉，恐繁不述。
俱不成者，下解第三過，文分爲三：初、總牒，次、别開，後、釋成。此初也。
復有二種：有及非有。此别開列也。初、開，後、列。此二文也。有謂有彼喻依，無即無彼喻依。
若言如瓶，有俱不成。若説如空，對無空論，無俱不成。此釋成。以立聲常宗，無質礙因，瓶體雖有，常、無礙無。虚空體無，二亦不立。有無雖二，皆是俱無。
問：虚空體無，常可不有，空體非有，無礙豈無？答：立聲常宗，無質礙因，表，虚空不有，故無礙無。理門但舉有喻所依。兩俱、隨一、猶預、所依及喻無依，皆略不明。準此有、無，有即初、二，無即第四，或有或無，即第三過。
此有四句：一、宗、因俱有體無俱不成。即對無空論是。二、宗、因無體有俱不成。如數論師對薩婆多立思是我，以受用二十三諦故，如瓶盆等。三、宗、因有體有俱不成。即論所説有俱不成是。四、宗、因無體無俱不成，即前第二對佛法中無空論者。然此有兩俱、隨一、猶預及所依不成。初三各分於二，有及非有。
且依有俱不成，兩俱不成，如論説是。隨一有二：一、自隨一有俱不成。如外道立我能受苦、樂，以作業故，對佛法中無空論者，取空爲同喻。二、他隨一有俱不成。如説聲常，無質礙故，對佛法者，同喻如語業。
猶預有俱不成者，如説彼廚等中定有火，以現烟故，如山等處。於霧等性，既懷猶預，皆火有不決，山處是有，故成猶預有俱不成。所依不成者，喻依既有，闕無此句，若説依因宗，即有此句，前四句中第二句是。前之四種，隨其所應亦有全分、一分，思準可知，恐繁不述。
問：前二偏無，何故不開有、無二耶？答：雙無既開，顯偏亦爾，偏既不立，俱無亦然，以影略故。
無俱不成，亦有兩俱、隨一、猶預及所依不成。兩俱無俱不成，如聲論師對勝論立聲常宗，所聞性故，如第八識。二俱不立有第八識故。隨一無俱不成者，如聲論師對大乘者立此比量，彼自不許有第八識故，是自隨一。舉喻如空，對無空論，即他隨一。猶預無俱不成者，既無喻依，決無二立。疑決既不異分，故闕此句。所依不成，若説依喻，即前説是，皆無喻依故。説依宗、因，即前四句第四句是，於中復有兩俱、隨一，全分、一分，恐繁不述。
問：真如常有，故説爲常，虚空恒無，何非常住？又虚空無，何非無礙？答：立宗法略有二種：一者，但遮非表。如言我無，但欲遮我，不别立無，喻亦遮而不取表。二者，亦遮亦表。如説我常，非但遮無常，亦表有常體，喻即有遮、表。依前喻無體，有遮亦得成。依後但有遮無表，二立闕。今立聲常，是有遮、表，對無空論，但有其遮，而無有表，故是喻過。
有云：聲宗上遮、表，虚空喻上遮，别既兩俱成，總非能立闕。答：若聲論師作此立者，即是所立不成過者，此亦不然。虚空之上，但有遮無常，無所表常，即所立不成。既但遮礙，無所表無礙，何非能立闕？
又，破他救云，聲無礙有遮有表，喻遮非表，喻不似因，亦不反成，云：如咽等所作，杖等所作，雖不相似，所作義同，亦得成喻者。此亦不爾，同有所作即遮、表同，故得爲因，彼遮無表，不與此例。
又云：若唯遮，喻無能立者，亦應小乘對大乘立虚空是常，以非作故，立者許有遮表，敵者唯遮，望自應有隨一不成過。故知能立不成者，不約具遮、表。此意以立對敵，敵但許有遮亦得成喻，全不許者，方是喻過，故將此量爲不定過。此量亦非，誰言無過？對大乘立，即無空論，所别不成，宗無簡故。因有隨一，并闕所依，及不定過，爲如擇滅，爲類龜毛。又擇滅喻，常與非作，共許遮、表，非是不成，故所引非。
設又救云，聲空俱取於遮，不取於表，可非能立闕不成過。然有破云，若聲取遮不取表者，因喻亦爾，即有二過，違理及教。以陳那菩薩理門論云：若法有遮、表，不得唯取遮，而不取於表。此難亦非，以彼外道不以此教爲定量故。今云此約虚空辯無二立者，據彼本計言，常、無質礙，定有遮、表，不唯取遮，故是喻過。
無合者，下解第四過有四：一、牒章，二、標體，三、釋義，四、示法。此初也。
謂於是處無有配合。標無合體，謂於是喻處，若不言諸所作者，皆是無常，猶如瓶等，即不證有所作處，無常必隨，即所作、無常，不相屬著，是無合義。由此無合，縱使聲上見有所作，不能成立聲是無常，故若無合，即是喻過。若云諸所作者，皆是無常，猶如瓶等，即能證彼無常，必隨所作性。聲既有所作，亦必無常隨，即相屬著，是有合義。
問：諸所作者皆是無常，合宗、因不？有云不合，以聲無常，他不許故，但合宗外餘有所作及無常，猶此相屬，能顯聲上有所作故，無常必隨。今謂不爾，立喻本欲成宗，合既不合於宗，立喻何關宗事？故云諸所作者，即合聲上所作，皆是無常，即以無常合屬所作，不欲以瓶所作合聲所作，以瓶無常合聲無常。若不無常合屬所作，如何解同喻云説因宗所隨？
若云聲無常他不許不合者，不爾。若彼許者，即立已成。以彼不許故，須合顯云諸所作者，皆是無常，猶如瓶等。
又設難云：異喻亦言諸皆，豈欲籠括宗、因耶？答：不例。異喻本欲離彼宗、因，顯無宗處，因定不有，如何得合？返顯順成諸皆之言，定合聲上所作與彼無常，令屬著因。
但於瓶等，雙現能立、所立二法。此釋義也。謂但言所作性故，譬如瓶等有所作性及無常性，不以之成所作成無常。
如言於瓶，見所作性及無常性。此示法也。若如古師立聲無常，以所作故，猶如於瓶。即别合云：瓶有所作，瓶即無常，當知聲有所作，聲即無常。故因喻外，别立合支。陳那菩薩云：諸所作者，即合聲上所作之性，定是無常，猶如瓶等。瓶等所作有無常，即顯聲有所作，非常住。即於喻上義立合言，何須别立於合支？
倒合者，下解第五過，文有其二：初、牒，後、釋。此初也。
謂應説言：諸所作者，皆是無常。下釋。釋中有二：初、舉正合，後、顯倒合。此初也。宗因可知，
而倒説言：諸無常者，皆是所作。正顯倒合，謂正應以所作證無常，今翻無常證所作，故是喻過。即成非所立，有違自宗，及相符等，如正喻中，已廣分别。
前之三過，皆有自、他、共，分、全等。此後二過，但有共全，無所餘也。或無分、全，可分他、自、共，以隨立量有自等三故。總計似同，初三各四，成其十二，兼後二過，總有十四。分自、他、共，有四十二。於中細分全分、一分。復以似因問似喻過，數乃無量，恐繁且止。
如是名似同法喻品。此即第二，總結非也。
似異法中，所立不遣者，下解似異五過，爲五，此即第一。於中有三：初、簡牒，次、指體，後、釋成。此初也。
簡有二重：一、簡似同，云似異中。二、簡自五，以似異中過有五種，先明所立不遣故，故似異法中所立不遣者，即牒也。
且如有言諸無常者，見彼質礙，譬如極微。第二指體。宗、因如前，此中不舉，但標似異所立不遣。此類非一，隨明於一，故云且也。或不具詞，似五明一，故亦云且。
由於極微所成立法常性不遣，彼立極微是常住故。下釋成有二：初、所立有，後、能立無。此初也。
初三句依指正釋，下兩句牒計顯成。聲、勝二論，俱計極微常故，不遣所立。
能成立法，無質礙無。下明能立無。凖所立有，亦應言彼立極微有質礙故，文影略爾。
此中亦有兩俱、隨一、猶預、無依不遣。或無第四過，以異喻體但遮非表，依無非過，但有前三。或亦有四，如立我無，許諦攝故，異喻如空，對無空論，雖無所依，亦不遣其所立法故。此論所明，聲對勝論，兩俱不遣。若對薩婆多，隨一不遣，薩婆多計極微非常故。猶預不遣者，如言彼山等處定應有火，以現烟故，如餘廚等處。異喻，諸無火處皆不現烟，如餘處等。然有火處，亦無其烟，故懷猶預，不現烟處，火爲有無？故猶預不遣。維摩經説：如無烟火、如焦穀芽。今據顯相，故無違也。然隨所應，有自、他、共，全分、一分等。
能立不遣者，下解第二，有三：初、牒章，次、指體，後、釋成。此初也。
謂説如業。指體也。
但遣所立。釋成有二：此釋所立無，以彼計業是無常故。
不遣能立，彼説諸業無質礙故。辯能立有。有二：初、明能立有，次、牒計顯成。
準前應言：彼説諸業體是無常，無質礙故。牒計顯有，以影彰無。亦準於兩俱、隨一等過，思之可悉。
俱不遣者，解第三過，文亦有三，此即牒也。
對彼有論，説如虚空。此指體也。即聲論師對薩婆多等，立聲常，無礙，異喻如空。
由彼虚空不遣常性、無質礙故。釋成有二：初、明二立有，後、約計釋成。此初也。
以説虚空是常性故，無質礙故。約計釋成也。兩宗俱計虚空實有，遍常、無礙，所以二立不遣也。
問：似同不成，俱中開二，似異不遣，何不别明？答：同約遮表，無依成過。異遮非表，依無俱遣，故無非過。
問：異喻但遮，異無非過，遮有立異，無豈非過？如立虚空定應非有，以非作故，如龜毛等。諸常有者，皆非必作，如空華等，豈非無體俱不遣耶？答：前望一宗，故同開二，此約别立，故合爲一。立有異有，即有不遣，若無必遣，立無異無，即無不遣，異有必遣，故不開二。此中亦有兩俱不遣、隨一、猶預及無所依，亦隨所應，有自、他、共，分、全等過，如理思準。
不離者，解第四過，文分爲二：初、牒章，後、示法。此初也。
謂説如瓶，見無常性，有質礙性。此示法。離者，不相屬著義。言諸無常者，即離常宗，見彼質礙，離無礙因。將彼質礙屬著無常，返顯無礙屬著常住，故聲無礙定是其常。今既但云見彼無常性，有質礙性，不以無常屬有礙性，即不能明無宗之處因定非有，何能返顯有無礙處定有其常？不令常、無礙互相屬著，故爲過也。
合，即先合聲上無礙，欲令無礙，常住定隨。離，即先離聲上常住，欲令無宗，因定不有，返顯無礙之所至處，定有常住宗義隨逐。故理門云：説因宗所隨，宗無因不有。依第五顯喻，由合故知因。準此即是雙離宗、因，合應返此。
倒離者，下解第五過，文有二，如前科。此初也。
謂如説言，諸質礙者，皆是無常。示法。宗、因、同喻，皆悉同前。異喻應言諸無常者見彼質礙，即顯宗無因定非有，返顯正因，除其不定及相違濫，返顯有因宗必隨逐，此則顯彼宗、因。今既倒云諸有質礙，皆是無常，自以礙因，成非常宗，不簡因濫，返顯於常。此有二過，如正異辯。亦可有三：自、他及共，無一分過。總計似異中亦四十二，如同喻説。餘細分别，亦準上知。
如是等似宗、因、喻言，非正能立。此解似中，大文第二，結非真也。言如是者，即指法之詞。復言等者，顯有不盡。向辯三支，皆據申言而有過故，未明缺減，非在言申，故以等等。復云似宗、因、喻者，等彼缺減，後牒前三，總結非真，故是言也。若爾，何故不言如是似宗、因、喻等，而云如是等似宗、因、喻耶？答：喻下言等，恐有離前似宗、因、喻，别有似支，顯離此三，更無有别似宗、因、喻，故於前等。
復次爲自開悟，當知唯有現、比二量。上已明真似立，次下第三，明二真量，是真能立之所須具故。文分爲四：一、明立意，二、明遮執，三、辯量體，四、明量果，或除伏難。此即初、二也。
與頌先後次第不同，如前已辯。問：若名立具，應名能立，即是悟他，如何説言爲自開悟？答：此造論者，欲顯文約義繁故也。明此二量，親能自悟，隱悟他名及能立稱。次彼二立明，顯亦他悟，疏能立。猶二燈二炬，互相影顯。故理門論解二量已云：如是應知悟他比量，亦不離此得成能立。故知能立必籍於此量，顯即悟他。明此二量，親疏合説，通自他悟及以能立。此即兼明立量意訖。
當知唯有現、比二量者，明遮執也。唯言是遮，亦決定義。遮立教量及譬喻等，決定有此現、比二量，故言唯有。
問：古立有多，今何立二？答：理門論云：由此能了自、共相故，非離此二，别有所量，爲了知彼，更立餘量。故依二相，唯立二量。
問：陳那所造因明，意欲弘於本論，解義既相矛盾，何以能得順成？答：古師從詮及義，智開三量，以詮義從智，亦復開三。陳那已後，以智從理，唯開二量，若順古并詮，可開三量，廢詮從旨，古亦唯二。當知唯言，但遮一向執異二量外，别立至教及譬喻等，故不相違。廣此二量，如章具辯。有依於此唯二量文，遂立量云：似現比等皆比量攝。如疏具述，有過不習。
又傳云，外道立宗，現比量外有至教等量云：非比，極成現所有量，非現量攝；極成現量所不攝，量所攝故；猶如比量。言非比量，簡一分相符，以佛法許比量是現所有，非現量攝故。復欲取爲同喻，即顯因具足三相故。言極成現量，簡不極成，以佛法許至教亦是現量攝故。言所有者，又簡自語相違，若直言極成現量非現量攝，既言極成現量，復非現量攝，故有相違。又若不言所有，不詮得至教量是現所有，然狹帶説，故云所有量。
因中言極成，簡隨一過，以大乘至教量是現量攝故。言量所攝，簡不定過，爲如比量，極成現量所不攝故，至教離現别有耶？爲如非量，所不攝故，非别有體耶？又，量所攝，簡非量相符，以大乘許非量現所有量，非現量攝。
又成立離比量外更有喻等量者，以大乘許譬喻量等非現量攝，故立量云：非現，極成比所有量，非比量攝；極成比量所不攝，量所攝故；如現量。簡過如前。
陳那菩薩以此量無過，但與立量爲決定相違因量。立現、比量外無至教量云：非現，比所有一分不極成量，是現量攝，比量所不攝，量所攝故，如現量。又成立離比量外無義準等量云：非比，極成現所有一分不極成量，是比量攝，現量所不攝，量所攝故，如比量。簡過如前。是故陳那依此二相，唯立二量。
其二相體，今略明之。一切諸法，各附已體，即名自相，不同經中所説自相。以分别心假立一法，貫通諸法，如縷貫華，此名共相，亦與經中共相體别。有説自相，如火熱相等名爲自相，若爲名言所詮顯者，此名共相。此釋全非，違佛地論。
若以如火熱等，方名自相，定心緣火，不得彼熱，應名緣共，及定心得教所詮理，亦爲言顯，亦應名共相。若爾定心應名比量，不緣自相故。
乘斯義便，明自共相。諸外道等計一切名言得法自相，如説召火，但取於火，明得火之自相。佛法名言，但得共相，彼即難言，若得共相，唤火應得於水。大乘解云：一切名言，有遮有表。言火遮非火，非得火自相，而得火來者，名言有表，故得於火。
有救難外云：汝若名言得火自相，説及心緣應燒心口，以得自相故。若他反難云：汝定心緣火，既得自相，應亦燒心，心此不燒，假智及詮，雖得自相，而不被燒，如何難我？即有解云：境有離合殊，緣合境者被燒，定心離取，故不被燒。由此前難，但應難名言，言依語表，表即依身，是合中知，若得自相，即合被燒。
今問：此難爲難因明自相，爲經中自相耶？答云：依因明自相。若爾，此難並不應理。因明自相，非要如火熱爲自相，如何難彼合火燒心等？設縱依經自共相難，即不得言假智及詮得自相救，彼假智詮，論自誠説，得共相故。
若據外宗，彼非假智詮，俱得自相故。可依此智以難於彼，彼返難曰：定心得自相，應定心被燒，亦不得以離合取救，誰言定心唯離取境？瑜伽説通離合取故。又若離取，即不被燒，亦應離取不得自相，火以熱觸爲自相故。又於極熱捺落迦中，意與身識，同取於火，既不被燒，應不悶絶，不與苦俱。彼既悶絶，及與苦俱，明得彼火熱自相故。前救及難，二並成非。
今且自共相，外道未必皆有此二，佛法之中有此義故。彼外道等，但言火等，即得火體，火體爲自相，而不立共相，不能分别經之與論，故總難之。若如説火，得火自相，即應燒口。此據言火在於口中，言得自相，自相亦不離口，故應燒口。
或可抑難，非正難彼令口被燒，口是發語之緣，非正語故。正難於彼尋名取境之心，亦得自相，得自相者，心應覺熱。若他返難言，令我尋名緣火之心亦被燒者，自是被屈，非預我宗，尋名假智不得彼火之自相故。若覺熱觸，即非假智，稱境知故。設定心中尋名緣火等亦是假智，不同比量，假立一法貫在餘法。名得自相，各附體故，名得自相，是現量收。不得熱等相，故假智攝。
如假想定變水火等，身雖在中，而無燒濕等用。如上定心緣下界火，雖是現量所帶相分，亦無燒濕等用。問：若爾，實變水火地等，有濕熱等用不？答：雖有用而不燒心等。但任運變中，即是火體自相。定心亦爾。問：身根實智俱得火之自相，云何得有燒不燒異？答：火有微盛，燒不燒異。
問：因明自共相有體無體耶？答：此之共相，全無其體。設定心緣，因彼名言行解緣者，即是假智，依共相轉，然不計名與所詮義定相屬著，故云得自相。然是假智緣，得名爲共相，作行解故。此之共相，但於諸法增益相狀，故是無體，同名、句詮所依共相。若諸現量所緣自相，即不帶名言，冥證法體，彼即有體，即法性故。若佛心緣比量共相，亦無有體，許佛遍緣，故亦無失。
有説共相亦是有體假，此實不然。以何爲體？若有體者，百法何收？答：言法同分攝，許不相應，是有體假。此亦不然，謂誰言不相應是有體假？瑜伽五十二云：緣去來生滅等，是緣無體識。若許有體，不證緣無。
問：空、無我等，此之共相，爲有體無？有云有體，即此色等非我、我所，名空、無我等故，非境無故。成唯識云：非異非不異，如無常等性。又云：若無體者，如何與行非異耶？今謂不爾，若言即此色等非我我所，名空無我，故説非無，即應與色等是一而非異，如何非一異？又違五十二解云證緣無識。一、緣無我觀智。二、緣飲食，飲食即香等，離色、香等都無所有。三、邪見緣無。四、又諸行中無常無恒不實共相觀，識非不緣此。五、緣去來生滅等。既引證緣無，明知此無體。且止傍論。
下今辯體，有二：初、辯現量體，後、明比量體。辯現量中，文復分四：一、簡彰，二、正辯，三、釋義，四、顯名。此即初也。
言此中者，是簡持義。向標二量，且簡比量，持彰現量，故曰此中。言現量者，即正所持，欲明立量。
謂無分别。
若有正智於色等義，第三釋義，文復分三：初、簡邪，二、定境，三、所離。此初、二也。
若有正智，簡彼邪智，謂患翳目，見於毛輪、第二月等，雖離名種等所有分别，而非現量。故雜集云：現量者，自正明了，無迷亂義。此中正智，即彼無迷亂，離旋火輪等。於色等義者，此定境也。言色等者，等取香等。義謂境義。離諸瞙障，即當雜集明了，雖文不顯，義必如是。不爾，簡略過失不盡。如智不邪，亦無分别，緣彼障境，應名現量故。
離名種等所有分别，此所離也。謂有於前色等境上，雖無瞙障，若有名種等諸門分别，亦非現量。故須離此名言分别、種類分别，等取諸門分别。故理門論云：遠離一切種類、名言、假立、無異、諸門分别。言種類者，即勝論師大有、同異及數論師所立三德等。名言，即目短爲長等，皆非稱實，名爲假立。一依共相轉，名爲無異。諸門，二十三諦及六句中常、無常等。或離一切種類名言，名言非一，故名種類。即緣一切名言名義，定相繫屬，故名名言。依此名言，假立一法，貫通諸法，名爲無異。遍宗、定有、異遍無等，名爲諸門。或可諸門，即諸外道所有横計安立諸法名爲諸門，計非一故。此即簡非盡。
若唯簡外及假名言，不簡比量心之所緣，過亦不盡，故須離此所有分别，方爲現量。若一往唯言無二或三所有分别，有太寬失，非彼二、三全非現量。準七攝三，意地唯除無分别智，餘位隨應恒有彼故。然離分别略有四類：一、五識身，二、五俱意，三、諸自證，四、修定者。此言於色等義，是五識。故理門論引頌云：有法非一相，根非一切行，唯内證離言，是色根境界。次云：意地亦有離諸分别，唯證行轉。又於貪等諸自證分，諸修定者離教分别，皆是現量。
問：此入正理爲同於彼言於色等，但是五識，亦有餘三？答：有二解：一云同彼，於色等境，且明五識，以相顯故，此偏説之，彼論廣明，故具説四。二云具攝，言色等義，不唯五境，彼之三種，亦離名種等所有分别，此略總合，彼廣别説。
問：别明於五，五根非一，各現取境，可名現現别轉，餘三如何名現别轉？答：各附體緣，不貫多法，名爲别轉。文同理門，義何妨别？
問：言修定者離教分别，豈諸定内不緣教耶？答：雖緣聖教，不同散心計名屬義，或義屬名。兩各别緣，名離分别，非全不緣，方名現量。若不爾，無漏心應皆不緣教。
現現别轉，故名現量。此顯名也。此四類心，或唯五識，現體非一，名爲現現。各附境體，離貫通緣，名爲别轉。由此現現，各各别緣，故名現量。故者，結上所以。是名現量，顯其名矣。雖無是字，準解比量，具合有之。彼文無故，闕結所以，影顯有故。俱爲互文，其義相似。
依理門論云：由不共緣，現現别轉，故名現量。五根各各明照自境名之爲現，識依於此，名爲現現。各别取境，名爲别轉，境各别故，名不共緣。若爾，互用豈亦别緣？答：依未自在，且作是説。若依前解，即無此妨。或現之量，五根非一，名現現，識名爲量，現唯屬根。準理門釋，理則無違。若通明四，意根非現，又闕其識自體現名，但隨所應，依主、持業二種釋也。
言比量者，下明比量，文分爲四：初、牒量名，二、出體，三、釋義，四、結名。此即初也。
謂籍衆相而觀於義。此出比體，謂若有智，籍三相因，因相有三，故名爲衆，而方觀境義也。
相有三種，如前已説，由彼爲因，於所比義，此下釋義，有三：初、釋前文，次、簡因濫，後、舉果顯智。此初文也。
言相有三，釋前衆相，離重言失，故指如前。由彼爲因，釋前籍義。由即因由，籍待之義。於所比義，此即釋前而觀於義。前談照境之能，曰之爲觀，後約籌慮之用，號之曰比。言於所彰，結比故也。
有正智生，此簡因濫，謂雖有智，籍三相因而觀於境，猶預解起，此即因失。如前決定相違之因。或可釋疑，前但略指三相如前，即有疑云：如聲、勝論，因皆三相，豈緣彼智即爲正也？遂即釋云：雖具三相，有正智生方真比量，彼智或生疑，故不爲正。
了知有火，或無常等。此即舉果顯智，明正比量智爲了因，火、無常等，是所了果。以其因有現、比不同，果亦兩種，火、無常别。了火從烟，現量因起。了無常等，從所作等，比量因生。此二望智，俱爲遠因。籍此二因，緣因之念，爲智近因。憶本先知，所有烟處必定有火，憶瓶所作而是無常，故能生智了彼二果。故理門云：謂於所比審觀察智，從現量生，或比量生。及憶此因與所立宗不相離念，由是成前舉所説力，念因同品定有等故。是近及遠比度因故，俱名比量。
問：言現量者，爲境爲心？答：二種俱是，境，現所緣，從心名現量。或體顯現，爲心所緣，名爲現量。
問：言比量者，爲比量智，爲所觀因？答：即所觀因及知此聲所作因智，此未能生比量智果。知有所作處，即與無常宗不相離，能生此者，念因力故。
問：若爾，現量、比量及念，俱非比量智之正體，何名比量？答：此三能爲比量之智，近、遠生因，因從果名。故理門云：是近是遠，比量因故，俱名比量。又云：此依作具、作者而説。如似伐樹，斧等爲作具，人爲作者。彼樹得倒，人爲近因，斧爲遠因。有云：斧親斷樹爲近因，人持於斧，疏非親因。此現、比量爲作具，憶因之念爲作者。或復翻此，隨前二釋，故名比量。
問：理門論中現、比量境及緣因念，隨其所應，俱名現、比，如何此中俱但説於智？何理得知，彼於現境亦名現量，比量之因亦名比量？答：理門論中云：問：何故此中與前現量别異建立？此問詞。爲現二門，此處亦應於其比果説爲比量，彼處亦應於其現因説爲現量，俱不遮止。此答詞，即初後互明也。今者此中，俱但出量體，略彼作具之與作者，略廣故爾。
是名比量。第四結名。由籍三相因，比度知有火、無常等，故是名比量。故是二字，如前應知。
於二量中，即智名果，是證相故，如有作用而顯現故，亦名爲量。第四、明量果也。或除伏難。謂有難云：如尺秤等爲能量，絹布等爲所量，記數之智爲量果。汝此二量，火、無常等爲所量，現、比量智爲能量，何者爲量果？或薩婆多等難：我以境爲所量，根爲能量。彼以根見等，不許識見，故根爲能量，依根所起心及心所而爲量果。汝大乘中即智爲能量，復何爲量果？或諸外道等執，境爲所量，諸識爲能量，神我爲量果。彼計神我爲能受者、知者等故。汝佛法中既不立我，何爲量果？智即能量故。論主答云：於此二量，即智名果。即者不離之義，即用此量智，還爲能量果。
彼復問云：何故即智復名果耶？答云：夫言量果者，能智知於彼，即此量智，能觀能證彼二境相故，所以名果。彼之境相於心上現，名而有顯現，假説心之一分名爲能量，云如有作用。既於一心以義分能、所，故量果又名爲量。或彼所量，即於心現，不離心故，亦名爲量，以境亦心，依二分解。
或此中意約三分明，能量見分，量果自證分，體不離用，即智名果，是能證彼見分相故。相謂行相體相，非相分名相。如有作用而顯現者，簡異正量。彼心取境，如日舒光，如鉺鉺物，親照境故。今者大乘依自證分，起此見分取境功能，及彼相分爲境生識，是和緣假，如有作用。自證能起，故言而顯現，故不同彼執直實取。此自證分，亦名爲量，亦彼見分，或此相分亦名爲量，不離能量故，如色言唯識，此順陳那三分義解。
有分别智，於義異轉，名似現量。下第四大段，明二似量。真似相形，故次明也。於中有二：初、似現，後、似比。似現之中復分爲二：初、標，後、釋。此即初也。標中有三：一、標似現體，二、標所由，三、標定名。
有分别智，謂有如前帶名種等諸分别起之智。不稱實境，别妄解生，名於義異轉。名似現量，此標似名。
謂諸有智，了瓶、衣等分别而生。此下釋也。釋文亦三，即釋初也。
謂諸有了瓶、衣等智，不稱實境，妄分别生，名分别智。準理門言，有五種智，皆名似現：一、散心緣過去，二、獨頭意識緣現在，三、散意緣未來，四、於三世諸不決智，五、於現世諸惑亂智，謂見杌爲人，覩見陽炎謂之爲水，及瓶、衣等，名惑亂智。皆非現量，是似現收。或諸外道及餘情類，謂現量得故。
故理門云：但於此中了餘境分，不名現量。由此即説憶念、比度、悕求、疑智、惑亂智等，於鹿愛等，皆非現量。隨先所受分别轉故。五智如次，可配憶念等。智下言等，是向内等，離此更無可外等故。於鹿愛等者，西域共呼陽炎爲鹿愛，以鹿熱渴，謂之爲水而生愛故。此境言等，等彼見杌謂之爲人，病眼空華，毛輪二月，瓶、衣等故。
彼復言：如是一切世俗有中，瓶等、數等、舉等、有性、瓶性等智，皆似現量。是假非真，名世俗有。舉瓶等，取外道五唯量、實句義等。數，即勝論所計德句。言等，等取彼量、合、離等。舉即業句，取、捨、屈、伸、行，舉即彼取，或是彼行，以等於餘。有性即大有。瓶性等，即瓶性同異。等取和合句等。智，即緣此之智。皆似現量，此等皆於五塵實境之中，作餘行相，假合餘義，分别轉故。
問：此緣瓶等智，既名似現，現、比、非量三中，何收？答：非量所攝。問：如第七識緣第八執我，可名非量，汎緣衣、瓶，既非執心，何名非量？答：應知非量不要執心，但不稱境，别作餘解，即名非量。以緣瓶心，雖不必執，但惑亂故，謂爲實瓶，故是非量。問：既有瓶、衣，緣彼智起，應是稱所知，何名分别？
由彼於義，不以自相爲境界故，此釋所由。由彼諸智，於四塵境，不以自相爲所觀境，於上增益别實有物而爲所緣，名曰異轉。此意以瓶、衣等體即四塵，依四塵上，唯有共相，無其自體。此知假名瓶、衣，不以本自相四塵爲何緣，但於此共相瓶、衣假法而轉，謂爲實有，故名分别。
名似現量。此釋定名。由彼瓶、衣依四塵假，但意識緣共相而轉，實非眼識現量而得，自謂眼見瓶、衣等，名似現量。又，但分别執爲實有，謂自識現得，亦名似現。不但似眼現量而得，名似現量。此釋盡理，前解局故。
若似因智爲先，所起諸似義智，名似比量。此第二解似比，文亦有二：初、標，後、釋。此即初也。於中有三：初、標似因，次、標似體，後、標似名。
似因及緣似因之智爲先生，後了似宗智，名似比量。問：何故似現，先標似體，後標似因，此似比中，先因後果？答：彼之似現，由率遇境，即便取解，謂爲實有，非後籌度，故先標果。此似比量，要因在先，後方推度，邪智後起，故先舉因。或復影顯。三句三文，如次配釋。
似因多種，如先已説。用彼爲因，下釋。如先所説四不成、六不定、四相違，及其似喻，皆生似智因，並名似因。前已廣明，恐繁故指。準標有智及因，今釋亦有所知之因及能知智，皆不正故，俱名似因。然釋文無，即舉因顯用彼因智以爲先因。準理標中亦合云：若似因智，及邪憶彼所立宗因不相離念爲先。文略故爾。釋文隨標，亦略不説。
於似所比，諸有智生，釋前所起諸似義智，起之與生，義同文異。如於霧等，妄謂爲烟，言於似所比，邪證有火，於中智起，言有智生。
不能正解，名似比量。此釋名也。由彼邪因，妄起邪智，不能正解彼火有、無等，是真之流，而非真故，名似比量。
復次若正顯示能立過失，説名能破。下第五大段，解真能破。文分爲三：初、總標能破，次、辨能破境，後、兼顯悟他，結能破號。或分爲四：初、二如前，第三、出能破體，第四、結能破名。且依初科，此即初也。
他立有失，如實能知，顯之令悟，名正顯示能立過失。其失者何？
謂初能立缺減過性、立宗過性、不成因性、不定因性、相違因性及喻過性。此辨能破境，即他立失。分二：初、辯闕支，次、明支失。謂初能立缺減過性，此即初辯闕支。
或總無言，或言無義，過重先明，故云初也。此之缺減，古師約宗、因、喻，或六、七句，陳那已後，約因三相，亦六或七。並如前辯。
或且約陳那因三相爲七句者，闕一有三者，如數論師對聲論立聲是無常，眼所見故。聲無常宗，瓶、盆等爲同品，虚空等爲異品，此但闕初而有後二。聲論對薩婆多立聲爲常，所聞性故。虚空爲共同品，瓶盆等爲異，闕第二相。所量性因，闕第三相。
闕二有三者，如立聲非勤發，眼所見故。虚空等爲同，瓶、盆等爲異，闕初、二相。如立我常，對佛法者，因云非勤發。虚空爲同，電等爲異，因闕所依，故無初相，電等上有，闕第三相。諸四相違因，即闕後二相。如立聲常，眼所見故，虚空爲同，盆等爲異，三相俱闕。
立宗過性等下，别明支過，此等或於能破立所破名。故理門云：能立缺減能破，立宗過性能破等。
問：云何能缺減等名爲能破？能破理在出彼過言故。答：此於能破説所破名，據實能破在於言也。或於所作説能作名。能立缺減等爲因，能起此能破言，名爲能作。即能破言從起，名爲所作。破實在言，缺減能破等，是於所作立能作名，亦如於果立彼因號故也。或云：此唯約境，以下更云顯示此言，若前是言，何須後説？
顯示此言，開曉問者，故名能破。兼顯悟他，結能破號。立者過生，敵責言汝失。立、證俱問其失者何，名爲問者。敵能正顯缺減等非，明之在言，名顯示此。因能破言，曉悟彼問，令知其失，捨妄趣真，此即悟他，名爲能破。此即簡非，兼悟他，以釋能破名，簡雖破他，不令他悟，亦非能破。
若不實顯能立過言，名似能破。此大段第六，明似能破。文分爲三：初、標似能破，次、出似破體，後、結似破名，辯釋所以。此初也。
謂於圓滿能立，顯示缺減性言；於無過宗，有過宗言；於成就因，不成因言；於決定因，不定因言；於不相違因，相違因言；於無過喻，有過喻言。
此出似能破體。初、明妄言闕，後、辯正言邪。
立者量圓，妄言有缺，因、喻無失，虚語過言，不了彼真，興言自負，由對真立，名似能破。準真能破，思之可悉。
如是言説，名似能破。下結似能破名，辯釋所以。於中分二：即結名及釋，此即初也。如是者，指前之詞。言説者，即圓滿能立缺減言等，如此等言，名爲似破。問：何故於圓滿能立，顯示缺減性言等，爲似能破？
以不能顯他宗過失，彼無過故。釋所以。夫能破者，彼立有過，如實出之，顯示立、證敵，令知其失，能生彼智，此有悟他之能，可名能破。彼實無犯，妄起言非，以不能顯他宗之過。何不能顯？彼無過故。由此立名爲似能破。
且止斯事。大文第三，方隅略示，顯息煩文。
論斯八義，真似實繁，略辯爲入廣之由。具顯恐無進之漸，故今略説之，云且止斯事。
已宣少句義，爲始立方隅，其間理非理，妙辯於餘處。一部之中，文分爲二，此即第二，顯略指廣。上二句顯略，下二句指廣。
略宣如前少句文義，欲爲始學立其方隅。八義之中，理與非理，如彼理門、因門、集量，具廣妙辯。
能立與能破及似唯悟他現量與比量及似唯自悟如是總攝諸論要義。此中宗等多言，名爲能立，由宗因喻多言，開示諸有問者未了義故。此中宗者，謂極成有法，極成能别，差别性故。隨自樂爲所成立性，是名爲宗。如有成立聲是無常。因有三相。何等爲三？謂遍是宗法性，同品定有性，異品遍無性。云何名爲同品、異品？謂所立法均等義品，説名同品。如立無常，瓶等無常，是名同品。異品者，謂於是處無其所立，若有是常，見非所作，如虚空等。此中所作性或勤勇無間所發性，遍是宗法，於同品定有，於異品遍無，是無常等因。喻有二種：一者同法，二者異法。同法者，若於是處顯因同品決定有性。謂若所作，見彼無常，譬如瓶等。異法者，若於是處，説所立無，因遍非有。謂若是常，見非所作，如虚空等。此中常言，表非無常。非所作言，表無所作。如有非有，説名非有。已説宗等如是多言，開悟他時，説名能立。如説聲無常，是立宗言。所作性故者，是宗法言。若是所作，見彼無常，如瓶等者，是隨同品言。若是其常，見非所作，如虚空者，是遠離言。唯此三分，説名能立。雖樂成立，由與現量等相違故，名似立宗。謂現量相違，比量相違，自教相違，世間相違，自語相違，能别不極成，所别不極成，俱不極成，相符極成。此中現量相違者，如説聲非所聞。比量相違者，如説瓶等是常。自教相違者，如勝論師立聲爲常。世間相違者，如説懷兔非月，有故。又如説言，人頂骨浄，衆生分故，猶如螺貝。自語相違者，如言我母是其石女。能别不極成者，如佛弟子對數論師，立聲滅壞。所别不極成者，如數論師對佛弟子，説我是思。俱不極成者，如勝論師對佛弟子，立我以爲和合因緣。相符極成者，如説聲是所聞。如是多言是遣諸法自相門故，不容成故，立無果故，名似立宗過。已説似宗，當説似因。不成、不定、及與相違，是名似因。不成有四：一兩俱不成，二隨一不成，三猶豫不成，四所依不成。如成立聲爲無常等，若言是眼所見性故，兩俱不成。所作性故，對聲顯論，隨一不成。於霧等性起疑惑時，爲成大種和合火有，而有所説，猶豫不成。虚空實有，德所依故，對無空論，所依不成。不定有六：一共，二不共，三同品一分轉、異品遍轉，四異品一分轉、同品遍轉，五俱品一分轉，六相違決定。此中共者，如言聲常，所量性故。常無常品，皆共此因，是故不定。爲如瓶等，所量性故，聲是無常；爲如空等，所量性故，聲是其常。言不共者，如説聲常，所聞性故。常無常品，皆離此因；常無常外，餘非有故，是猶豫因。此所聞性，其猶何等？同品一分轉、異品遍轉者，如説聲非勤勇無間所發，無常性故。此中非勤勇無間所發宗，以電空等爲其同品，此無常性於電等有，於空等無；非勤勇無間所發宗，以瓶等爲異品，於彼遍有。此因以電瓶等爲同品，故亦是不定。爲如瓶等，無常性故，彼是勤勇無間所發；爲如電等，無常性故，彼非勤勇無間所發。異品一分轉、同品遍轉者，如立宗言，聲是勤勇無間所發，無常性故。勤勇無間所發宗，以瓶等爲同品，其無常性，於此遍有；以電空等爲異品，於彼一分電等是有，空等是無。是故如前，亦爲不定。俱品一分轉者，如説聲常，無質礙故。此中常宗，以虚空、極微等爲同品，無質礙性，於虚空等有，於極微等無；以瓶樂等爲異品，於樂等有，於瓶等無。是故此因，以樂以空爲同法故，亦名不定。相違決定者，如立宗言，聲是無常，所作性故，譬如瓶等。有立聲常，所聞性故，譬如聲性。此二皆是猶豫因故，俱名不定。相違有四：謂法自相相違因，法差别相違因，有法自相相違因，有法差别相違因等。此中法自相相違因者，如説聲常，所作性故，或勤勇無間所發性故。此因唯於異品中有，是故相違。法差别相違因者，如説眼等必爲他用，積聚性故，如卧具等。此因如能成立眼等必爲他用，如是亦能成立所立法差别相違積聚他用，諸卧具等爲積聚他所受用故。有法自相相違因者，如説有性非實非德非業，有一實故，有德業故，如同異性。此因如能成遮實等，如是亦能成遮有性，俱決定故。有法差别相違因者，如即此因，即於前宗有法差别作有緣性，亦能成立與此相違作非有緣性，如遮實等，俱決定故。已説似因，當説似喻。似同法喻有其五種：一能立法不成，二所立法不成，三俱不成，四無合，五倒合。似異法喻亦有五種：一所立不遣，二能立不遣，三俱不遣，四不離，五倒離。能立法不成者，如説聲常，無質礙故，諸無質礙見彼是常，猶如極微。然彼極微，所成立法常性是有，能成立法無質礙無，以諸極微質礙性故。所立法不成者，謂説如覺。然一切覺能成立法無質礙有，所成立法常住性無，以一切覺皆無常故。俱不成者，復有二種，有及非有。若言如瓶，有俱不成。若説如空，對無空論，無俱不成。無合者，謂於是處無有配合，但於瓶等雙現能立所立二法。如言於瓶見所作性及無常性。倒合者，謂應説言，諸所作者皆是無常，而倒説言，諸無常者皆是所作，如是名似同法喻品。似異法中，所立不遣者，且如有言，諸無常者見彼質礙，譬如極微。由於極微所成立法常性不遣，彼立極微是常性故。能成立法無質礙無。能立不遣者，謂説如業，但遣所立，不遣能立，彼説諸業無質礙故。俱不遣者，對彼有論，説如虚空，由彼虚空不遣常性無質礙故，以説虚空是常性故，無質礙故。不離者，謂説如瓶，見無常性，有質礙性。倒離者，謂如説言，諸質礙者皆是無常。如是等似宗因喻言，非正能立。復次爲自開悟，當知唯有現比二量。此中現量謂無分别。若有正智於色等義，離名種等所有分别，現現别轉，故名現量。言比量者，謂藉衆相而觀於義。相有三種，如前已説。由彼爲因，於所比義有正智生，了知有火或無常等，是名比量。於二量中，即智名果，是證相故。如有作用而顯現故，亦名爲量。有分别智於義異轉，名似現量。謂諸有智了瓶衣等分别而生，由彼於義不以自相爲境界故，名似現量，若似因智爲先所起諸似義智，名似比量。似因多種如先已説。用彼爲因，於似所比諸有智生，不能正解，名似比量。復次，若正顯示能立過失，説名能破。謂初能立缺減過性，立宗過性，不成立性，不定因性，相違因性，及喻過性。顯示此言，開曉問者，故名能破。若不實顯能立過言，名似能破，謂於圓滿能立，顯示缺減性言。於無過宗，有過宗言。於成就因，不成因言。於決定因，不定因言。於不相違因，相違因言。於無過喻，有過喻言。如是言説名似能破，以不能顯他宗過失，彼無過故。且止斯事。已宣少句義，爲始立方隅，其間理非理，妙辯於餘處。
