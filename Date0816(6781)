善男子！汝應供養如是四人。
僧亮曰：第六段，明敬師之儀也。
僧宗曰：四依之德，實可尊貴，能生人善，宜供養也。
智秀曰：勸養有四翻：第一、正勸；第二、辨供養之法；第三、問答辨供養之方；第四、問答論能現為惡者。此人破戒不？此即第一，勸供養也。
世尊！我當云何識知是人而為供養？
僧亮曰：四依晦跡，不可別也。
智秀曰：此下第二，辨供養之法也。佛將欲說，迦葉發問也。
佛告迦葉：若有建立至亦如諸天奉事帝釋。
僧亮曰：內實難知，但觀外跡，弘護法者，便應供養。
迦葉菩薩白佛言：世尊至今有所疑，唯愿廣說。
僧宗曰：今昔之教既反，請會二說也。
若有長宿護持禁戒至諮受未聞，復當禮不。
僧宗曰：此中有三問，此第一問也。不名持戒者，不名小乘持戒也。
然出家人不應禮敬至猶如良田多有稊稗。
僧宗曰：成前三問也。先簡第三，次簡初問，後簡第二問。
又如佛說：有知法者至如是所說，其義未了。
僧亮曰：二教相違，不應兩實，必應一是一虛妄也。亦有所犯者，雖自持戒，不治破戒。法滅不救，亦非我弟子，不治尚犯，況應禮耶？
僧宗曰：亦有所犯者，如今日所制，昔日小乘持戒，亦有所犯也。
又如佛說以下，舉今之教以結難也。如佛言曰以下，引昔教以成難也。
佛告迦葉：善男子！我為未來至不為聲聞弟子說也。
僧亮曰：答意以所為之人異也。小乘以潔己自度，大乘以濟物為懷，不得同日而言也。
僧宗曰：制小如昔，勸大如今也。通塞有時，遮開無定也。
善男子！如我上說，正法滅已至雖有所犯，不名破戒。
僧亮曰：弘法之人，雖外有所犯，內無所破也。
僧宗曰：更舉惡世，應須流通，謂或宜默然，或宜同事，或宜糾治，於菩薩道不名犯戒也。
寶亮曰：四人出世，動必觀機，是時則行也。要先同其事，然後乃反，故云自所行處及佛行處，皆善分別也。
善男子！譬如國王，遇病崩亡。
道生曰：師師凈眾，莫二其行，有王之義也。
僧亮曰：為前方便護法而不犯戒者，作譬也。國王譬清凈持戒有德，一眾之主，有生有死也。
僧亮曰：稽古有行，居然可宗，但人未推也。
僧宗曰：弟子雖習師德，而年尚少，道未伏物。
有旃陀羅豐饒財寶至乘國虛弱，篡居王位。
道生曰：肆情為惡，害智慧命，為旃陀羅也。
僧宗曰：譬破戒比丘，內多俗術，外豐世財，而同惡相求，攝居僧事，非道而處，為篡奪也。
治化未久，國人、居士、婆羅門等亡叛逃走，遠投他國。
僧亮曰：無德在正，有非法之科，凈戒比丘不安其所也。
雖有在者，乃至不欲眼見是王。
僧亮曰：雖受其說，終不與共布薩自恣，無水乳之知也。
或有長者未分，不生穢想也。
僧宗曰：答中有三譬：前譬，明眾中善惡一往難知，但見清凈威儀，便應供養。凡夫未得天眼，正應以四事觀察也。第二譬，明真偽既亂，四事觀察，乃始終方知。不能交驗，應當撿問，尋其所說也。第三譬，明茍不能分別，但生平等，則凡圣兩獲。若徒撿不得，則失圣人，空生紛紜，更成過咎。
鎮頭迦果才有一分至持來詣市而衒賣之。
僧亮曰：市是貿易之所，喻施主之家，有彼此相資之義也。分僧供養，功由請者，喻如賣也。
凡愚小兒復不別故，買迦羅迦果，噉已命終。
僧亮曰：識淺情局，喻如小兒。供養麤人，心起恚慢，不生凈福，譬若命終。
有智人輩聞是事已至諸人知已，笑而舍去。
僧亮曰：雖知內細，以其眾麤，亦不供養，失福之義也。不成大乘，應得而失，惜哉！
善男子！大眾之中八不凈法至供養，是人若欲供養。
僧亮曰：略合譬也。
應先問言：大德至食迦羅迦果已，而便命終。
麤細之跡，難以眼識，應先撿訪，自當可見，豈宜以麤廢細，使玉石俱焚者耶？
復次，善男子！譬如城市有賣藥人。
僧宗曰：第三譬，聚眾交易相資之處曰市，譬之僧坊也。賣藥人，教化主也。
有妙甘藥出於雪山，亦復多賣其余雜藥，味甘相似。
僧亮曰：甘藥，譬內外俱細者也。雪山，譬涅盤經，謂依經修行者，則表皆細也。余雜藥者，譬外細內麤也。味甘相似者，一往跡細，皆生人凈心也。
時有諸人咸皆欲買至此是雪山甘好妙藥。
明駿曰：彼賣藥人知藥是雜，而欺此買物，意欲令人皆作真想也。教化之主知此眾中外細亂真，而意欲令人得表皆細之福田，故悉贊嘆也。
時買藥者以肉眼故至我今已得雪山甘藥。
僧亮曰：不知其內，但觀其外，通生凈想，得無量福也。
迦棄！若聲聞僧中有真實僧至有天眼者乃能分別。
僧亮曰：若不能分別，但等心供養也。
迦葉！若優婆塞知是比丘至袈裟因緣恭敬禮拜。
僧亮曰：若必知內麤者，不應以外細而供養。
迦葉菩薩復白佛言：世尊至譬如金剛、珍寶、異物。
智秀曰：領所解也。
如佛所說，是諸比丘至應當證知，非四種人。
僧亮曰：第八段、會宗也。明人能知法，人即是法，不違昔說也。
僧宗曰：二教似反，所以須會。昔說四依，謂依法不依人，乃至依智不依識。是則不使依人，有多過也。自有人是而法非，人非而法是；自有人法俱是，人法俱非者也。而淺識之徒不能分別，或謂人非，遂失正法；或見人是，乃受邪教，則有失法之過也。是故觀令依法也。雖復置人，以取法故，宜簡擇了、不了也。
了義者奉行，不了義者勿用也。雖知了義，應廢辭華，以存義實；雖復遺文以入理，要宜虛懷以為勝。若不虛懷，則成識者，當依智人之矜抱，勿依凡夫之識著也。此是昔日四依也。若利根人者，不假聞四，但聞一二，已可知矣。若依人，則多過也。今日所以說依人者，昔佛在世經教，未為人根多利，自能依法以得於人；涅盤之後，經教穿鑿，文理難尋，正當憑信弘通，以取真實也。昔言依法，必是正法，即是法所教人；今言依人，必是體法之人，即是依人所行法也。昔言法，今言人者，蓋互舉其一耳。下有三章：第一、就經釋會；第二、就律釋會；第三、結四依名也。
寶亮曰：人是總名，法是差品，故使依法以取人也。及捉法以取人，故是依法耳。今日四人，與佛不異，故但使依人也。雖有四名，但為成初一依耳。何者？言依法不依人，而五陰是成人之法也。義是法下，所以若此語有義與理相應者，此則可依；若但有語而無義，不可依也。如言陰有神我，但有語也。若言生滅無常，則有義也。了義經者，以三法印為了義，異此非了義也。依智不依識者，智性取法分明，緣中忘相，所以可依；識本取著，不會法相，不可依也。故知後三為成前一也。
佛言：善男子！依法者至是故如來常住不變。
僧亮曰：證法即是人也。先就極處說也。常住不變者，以常為證也。
僧宗曰：釋往日所言依法之旨也。昔令依法，意在常果，法不異人，即曰依人也。今所言人體常法者，若依此人，即依常法，常果即法性也。
若復有言，如來無常至是法性者，不應依止。
僧亮曰：人不見法，人即非法。依此法者，即依人也。
僧宗曰：簡去邪人、執教乖理者，不可依也。
如上所說四人出世至如來密語及能說故。
僧亮曰：此人解佛所說，解即是法，故可依也。知如來常，若言無常，無是處者，解既同佛，亦即是佛也。
若有人能了知如來至何況不依是四種人。
僧亮曰：以下況上，證四依人也。
依法者即是法性至善男子！是名定義。
僧亮曰：異則是倒，倒即是滅，不可依也。
依義不依語者至是名依義不依語也。
僧亮曰：法由義實，次法辯義也。覺了者，慧也。所了此實，故以慧表義也。不羸劣者，義深照淺慧，名羸劣，不名覺了也。滿足者，照極無遺，境智俱圓也。常住不變，智圓累盡，不復變也。即法常者，常即法也。即名僧常者，得常故，和合常爾也。
僧宗曰：釋果地功德，智慧圓備也。
何等語言所不應依至如是等語，所不應依。
僧亮曰：具釋如下文也。若為法則通，不為法則塞也。
依智不依識者至及其經書亦不應依。
僧亮曰：義由智顯，故次義說智也。如實而知名智，智即如來，不如實知，即是識著，著是識業，不可依也。
依了義經，不依不了義經者至入法性者，是名了義。
僧亮曰：由經生智故，次智辨經也。
聲聞乘法則不應依至如是四依應當證知。
智秀曰：雙釋可依、不可依義也。
復次，依義者，義名質直至不可系縛而亦可見。
僧亮曰：此下第二，說會四依也。名義相當，名質直也。亦就佛地說耳。名曰光明者，相當名義，互相顯發也。不羸劣者，互彰則名義俱盡也。不劣名為智慧者，慧是般若，上總三事，今別之也。常住者，法身也。而亦可見者，結盡則證也。
若有說言：不可見者至是故依法不依於人。
僧亮曰：結此人不可依也。
若復有人以微妙語至是故依義不依於語。
僧亮曰：此二依作佛地明，故合說。
依智者，眾僧是常，無為不變至是故依智不依於識。
僧亮曰：依無漏智，說聲聞僧得無漏智相續常也。無漏斷結，終不更起，謂無為不變也。得無作戒，終不作惡，謂不畜八種不凈物也。不依識者，斷結還起，不可依也。
若有說言識作識受至是故此識不可依止。
僧亮曰：引人說為證也。作是無礙道，受是解脫道也。無和合僧者，聲聞相續常，是和合常也。無礙解脫，非是識者，無和合常也。和合名無所有者，有漏和合，本無今有，已有還無，無不可說，是故識不可依也。
依了義者，了義者，名為知足至不了義經，不應依止。
僧亮曰：此說依法，以經為法，法有了義、不了義也。住是中者，解經所說，住其中矣。
善男子！若有人言：如來憐愍至如是四法所應依止。
僧亮曰：為護法故，具此三緣；為繼身命，行於法故，不貪聚為輕也。
若有戒律、阿毗曇、修多羅，不違是四，亦應依止。
智秀曰：不但四依人說故，可依三藏，與此相應，亦可依止也。
若有說言，有時、非時至如是三分，亦不應依。
智秀曰：舉非以顯是也。非但人說不可，而依三藏有此說者，亦不應依也。
我為肉眼諸眾生等至是故我今說是四依。
智秀曰：結會今昔說四依者，皆為示導肉眼者也。
法者，即是法性至了達一切大乘經典。
智秀曰：第三翻，總舉今日之旨，結定真教，以釋會本意也。