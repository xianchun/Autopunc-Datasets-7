禪師名倚遇，漳州林氏子也。為人奇逸，有大志。自剃發受具，即杖策游方，名著叢林。浮山遠禪師嘗指以謂人曰：後學行腳樣子也。
辭遠，謁南岳芭蕉庵主谷泉，三至三遭逐，猶謁之，泉揕之曰：我此間虎狼縱橫，尿床鬼子三回五度來覓底物。
遇曰：人言庵主見汾州。
泉乃解衣抖擻曰：汝謂我見汾州有多少奇特？
遇即禮拜問曰：審如庵主語，客來將何祗待？
泉曰：云門胡餅趙州茶。
遇曰：謝供養。
泉曰：我火種也未有，早言謝，謝什麼？遇乃去。
至北禪賢禪師，問曰：近離什麼處？
遇曰：福嚴。
曰：思大鼻孔長多少？
遇曰：與和尚當時見底一般。
曰：且道老僧見時長多少？
遇曰：和尚大似不曾到福嚴。
賢笑曰：學語之流。
又問：來時馬大師健否？
遇曰：健。
曰：向汝道什麼？
遇曰：令北禪莫亂統。
賢曰：念汝新到，不欲打汝。
遇曰：倚遇亦放過和尚。乃罷，遇因倒心師事之。
時慈明禪師住興化，過賢公室，遇侍立，看其談笑，賢曰：汾陽師子可殺威獰！
慈明曰：不見道：來者咬殺。
賢曰：審如此，汾陽門下道絕人荒耶！
慈明舉拂子曰：這個因甚到今日？
賢未及對，遇從旁曰：養子不及父，家門一世衰。
賢呵曰：汝具什麼眼目乃敢爾？
遇曰：若是咬人師子，終不與麼。
慈明將去，至龍牙像前，指以問遇曰：誰像？
遇曰：龍牙。
慈明曰：既是龍牙像，何乃在北禪？
遇曰：一彩兩賽。
慈明曰：像在此，龍牙在什麼處？
遇擬對，慈明掌之曰：莫道不能咬人。
遇曰：乞兒見小利。慈明呵逐之。
賢公除夕謂門弟子曰：今夕無可分歲，共烹露地白牛，大家圍鑪，向榾柮火，唱邨田樂。何也？免更倚他門戶旁它墻。乃下座。
有僧從後大呼曰：縣有吏至！
賢反顧問所以，對曰：和尚殺牛，未納皮角耳。賢笑，擲暖帽與之。
僧就拾得，跪進曰：天寒，還和尚帽子。
賢問遇曰：如何？
遇曰：近日城中紙貴，一狀領過。
後還江南，再游廬山，寓止圓通。時大覺璉公方赴詔，辭眾曰：此事分明須薦取，莫教累劫受輪回。
遇問曰：如何是此事？
曰：薦取。
遇曰：頭上是天，腳下是地，薦個什麼？
曰：不是知音者，徒勞話歲寒。
遇曰：豈無方便？
曰：胡人飲乳，反怪良醫。
遇曰：暴虎憑河，徒夸好手。拍一拍，皈眾。
後游西山，睠雙嶺深邃，棲息三年，與英邵武、勝上座游。應法昌請，決別曰：三年聚首，無事不知，檢點將來，不無滲漏。以拄杖劃一劃，曰：這個且止，宗門事作麼生？
英曰：須彌安鼻孔。
遇曰：臨崖看滸眼，特地一場愁。
英曰：深沙努眼睛。
遇曰：爭奈圣凡無異路，方便有多門。
英曰：鐵蛇鉆不入。
遇曰：有甚共語處？
英曰：自緣根力淺，莫怨太陽春。卻劃一劃，宗門且止，這個事作麼生？
遇欲掌之，英約住曰：這漳州子，莫無去就，然也是我致得。
法昌在分寧之北，千峰萬壑，古屋數間，遇至止，安樂之，火種刀耕。衲子時有至者，皆不堪其枯淡，坐此成單丁。開鑪日，輒以一力撾鼓，陞座曰：法昌今日開鑪，行腳僧無一個，惟有十八高人，緘口圍鑪打坐，不是規矩嚴難，免見諸人話墮。直饒口似秤磓，未免燈籠勘破，不知道絕功勳，安用修因證果？喝一喝，云：但能一念回心，即脫二乘羈鏁。
大寧寬禪師至，遇畫地作此以來，號稱宗師。而白云妙年俊辯，膽氣精銳，克肖前懿，至于應世，則唾涕名位，說法則蕩除知見，乃又逸格。如大溈之有寂子，玄沙之有琛公，臨濟法道未甚寂寥也。