聞如是：
一時，佛游王舍城靈鷲山，與大比丘眾俱，比丘千二百，一切無著，諸漏已盡，無復欲塵，已得自在，逮得己利，生死已索，眾結即斷，一切由已獲度無極，已脫於慧，心解得度。名曰：賢者知本際、賢者大迦葉、上時迦葉、象迦葉、江迦葉、舍利弗、大目犍連、迦旃延、阿那律、劫賓㝹、牛呞、離越、譬利斯、薄拘盧、拘絺、難陀、善意、滿愿子、須菩提、阿難、羅云。
菩薩八萬皆不退轉，堅住無上正真之道，逮摠持法，得大辯才，常贊嘆不退轉法輪，供養無數百千諸佛。於無量佛殖眾德本，諸佛世尊所見咨嗟，身常行慈，入如來慧，善權普至，大知度無極。從無數劫，多所博聞，名達十方，救護無量百千眾生，游於三界，猶如日明。解一切法如幻如化，野馬、影響，悉無所有，住無所住，雖見終始，亦無去來。既見色像本無形貌，現諸所生，永無起滅，導利群黎，不著三處，分別空慧、無想、無愿，起三脫門，至三達智，無去來今現在之想，開化黎庶，使了本無。其名曰：溥首菩薩、光世音菩薩、大勢至菩薩、常精進菩薩、不置遠菩薩、寶掌菩薩、印手菩薩、藥王菩薩、妙勇菩薩、寶月菩薩、月光菩薩、月滿菩薩、大度菩薩、超無量菩薩、越世菩薩、解縛菩薩、寶事菩薩，恩施菩薩、雄施菩薩、水天菩薩、帝天菩薩、大導師菩薩、妙意菩薩、慈氏菩薩，如是大士八萬上首。
爾時，天帝釋與二萬天子俱，日天子與無數眷屬俱，月天子以寶光明普有所炤，寶光天子、光燿天子俱，四大天王與萬天子俱，㷿明大梵自在天子與三萬天子俱，梵忍跡天子與三萬二千天子俱，飾乾大梵與無數天子，又梵名㷿光，與無數大眾俱，來詣佛所，稽首畢，退坐一面。
有八龍王與無央數千諸龍眷屬俱，四真陀羅王：慎法真陀羅王、大法真陀羅王、仁和真陀羅王、持法真陀羅王，香音神，各與營從，來詣佛所，稽首畢，退住一面。
凈身四天子：柔軟天子、和音天子、美軟天子、悅響天子俱，來詣佛所前，稽首畢，退坐一面。
四阿須倫王：最勝阿須倫、欲錦阿須倫、燕居阿須倫、吸氣阿須倫，與無央數百千阿須倫人民俱，來詣佛所前，稽首畢，退坐一面。
四金翅鳥王：大身王、大具足王、得神足王、不可動王俱，來詣佛所，稽首畢，退住一面。
摩竭國王阿闍世與十子并諸營從，來詣佛所，稽首畢，退坐一面，諸天、龍、神、世人，莫不歸命奉敬侍坐。
爾時，世尊與四部眾眷屬圍繞而為說經，講演菩薩方等大頌一切諸佛嚴凈之業。說斯經已，昇于自然師子之床，加趺而坐，三昧正受定意，名曰立無量頌，尋應所宜，不見身貌，不得心意，所坐立處則有瑞應，天雨意華、大意華、柔軟音華、大柔軟音華，散世尊上及於大會四部之眾，普佛國土六反震動。
時大眾會，比丘、比丘尼、清信士、清信女、天、龍、神鬼、揵沓和、阿須倫、迦留羅、真陀羅、摩休勒、人與非人、國王、君主、大力、轉輪圣王，各與營從，咸悉一心，瞻戴世尊，意皆愕然，怪未曾有。於時佛放面口結光明，普炤東方萬八千佛土，其大光明照諸佛國，靡不周遍，至於無擇大地獄中，上徹三十三天。彼此世界六趣周旋，所有蒸民一切皆現，其界諸佛現在所由，此土眾會悉遙見之，彼土睹斯亦復如是。十方諸佛所說經法，普遍聞焉，諸比丘、比丘尼、清信士、清信女，修行獨處者，逮得德果，一切表露。
又諸菩薩意寂解脫，其出家者求報應行，皆亦悉現，諸佛世界滅度眾圣所建寶廟，自然為現，於是彌勒菩薩心自念言：今者世尊、如來、至真、等正覺，三昧正受，現大感變，多所降伏，睹未曾有。天上世間諸佛廟寺恢闊彰顯，將何所興，而有此瑞？從昔暨今，未曾見也。欲問其歸，孰堪發遣，解斯誼乎？尋改思曰：今者大士溥首童真，所作已辦，靡所不達，供養過去無數諸佛，曾當瞻覲如來、至真、等正覺，如此瑞應，欲請問之。
時四部眾比丘、比丘尼、清信士、清信女、諸天、龍、神、揵沓和、阿須倫、迦留羅、真陀羅、摩休勒，志懷猶豫，得未曾有，見斯大圣無極威曜，神足變化，各各發意，欲問世尊決散疑網。慈氏大士見眾會心，便問溥首曰：仁者惟說，今何因緣，有此瑞應：大圣神足放大光明，照于東方萬八千土，諸佛世界自然為現，所說經法，皆遙聞之。於是慈氏以頌而問溥首曰：
文殊師利，今何以故，導利眾庶，放演光明，甚大威曜，出于面門。
神變遍照，十方㸌修，悕仰正行，安住諸子，不離閑居，則便逮得，成五神通。
高妙之士，志平等句，向諸導師，恭敬叉手，心懷踴躍，歌詠佛德。
以數千偈，嘆人中王，睹無所畏，志踴調和，曉了分別，出家之業。
咨稟經典，於兩足尊，所聞頻數，尋即執翫，安住眾子，先自修已。
我又遙見，諸佛孫息，為無數億，人民講法，而現報應，兆載難計。
志懷欣喜，自歸正法，勸助開化。無數菩薩，降伏眾魔，秉勢官屬。
而雷擊扣，於此法鼓。善逝典誥，我又覽歷，諸天人神，所共宗奉。
安住諸子，不以奇雅，益用寂然，履行定隱，無所猗著，猶如師子，
開化度眾，令發道意。眾生在居，手執所供，心懷悅豫，僉然俱詣。
又諸佛子，立於精進，棄捐欲塵，常得自在，建志經行，游諸樹間。
心愿勤修，根求佛道，而護身口，常行清凈，禁戒安隱，不畏生死。
於彼秉心，具足諸行，以斯禁戒，寤諸不覺。最勝之子，據忍辱力，
為諸貢高，卑下謙順，輕毀罵詈，若撾捶者，其求佛道，默然不校。
吾或復觀，菩薩之眾，一切棄離，調戲伎樂，與諸力勢，親友等俱。
其心堅固，平如虛空，蠲除諸穢，憒亂之意，建立一心，消滅陰蓋。
禪思思惟，億百千歲，布施立意，求尊佛道，或自割損，多所惠潤。
刈除貪嫉，閑不懷懅，飲食供具，所當得者，及無數人，諸病醫藥。
又復施與，衣被服飾，檀已濟裸，無所藏積，與營從俱，面見最勝，
在上化立，億百千供。所造珍寶，及栴檀香，多有床座，明珠諸藏，
現在目前，奉上安住。其寶之價，直億百千。所睹園觀，樹葉華實，
具足鮮凈，悅可人意。夙夜修行，兼加進獻，上人正士，諸聲聞等，
所可慧益，品列如斯。雜種若干，歡喜濟乏，深自欣慶，而建道行。
以此所施，愿求尊覺。或有得入柔軟音。吾復睹見，諸滅度佛，安住開化，諸所現在，大菩薩眾，
咸共奉敬，最勝舍利。吾覲佛廟，億千之數，凡難限計，如江河沙。
在于芬馥，伎樂和雅。
鬼神羅剎，肅恭人尊。安住諸子，所興感動，以用供養，舍利若斯。
今此佛廟，昱鑠璨麗，普布香華，如晝度樹。於斯人眾，無數億千，
悉遙睹見，煒曄斒斕，衣毛為豎，眷屬馳造，欲見最勝，顯發光明。
人中之上，演大光燿。妙哉明哲！離垢無漏，乃能闡現，如斯弘暉，
示諸佛土，無央數千。見此瑞應，得未曾有。如是疇類，諸大變化。
唯愿溥首，具說斯誼！吾今欽羨，及諸佛子，於四部眾，心懷悅豫。
渴仰仁者，兼見瞻察，今日安住，何所因由，奮大光明，而從口出？
解散狐疑，勸發欣躍，何故佛現，無極大光？如斯所變，當有所感。
安住之子，愿用時說。大圣所成，此微妙法，在于道場，正士敷演。
世雄導師，所由方面，愿為分別，此諸菩薩，欲見佛土，無央數千，
群生倫品，眾寶嚴凈，諸佛自現，無量明目。凡新學者，得無猶豫。
諸最勝子，普共啟問。悅諸人民，天神羅剎，四部之眾，一切戴仰。
今者溥首，惟具分別。
於是溥首告慈氏：諸大士、眾會者、族姓子女，吾心惟忖：今者如來當敷大法，演無極典，散大法雨，擊大法鼓，吹大法蠡，講無量法。又自追憶，乃從過去諸佛世尊，見斯像瑞，彼如來等所放光明亦復若茲，猶斯識察，知講大法。諸如來、至真、等正覺欲令眾生聽無極典，故現斯應。
所以者何？世尊欲令群生洗除俗穢，聞服佛法，現弘大變，光明神化。又念往故，無央數劫不可思議無能度量，時有如來，號日月燈明至真、等正覺、明行成、為善逝、世間解、無上士、道法御、天人師、為佛、世尊，演說經典，初語亦善，中語亦善，竟語亦善，分別其誼，微妙具足，究竟清凈修梵行，為聲聞乘講陳圣諦，則令眾庶度生、老、死、憂惱眾患，入近無為。為諸菩薩大士之眾顯揚部分，分別六度無極、無上正真。
又族姓子！其日月燈明如來滅度之後，次復有佛，亦號日月燈明。滅度之後，次復有佛，亦號日月燈明。滅度之後，復次有佛，亦號日月燈明。如是等倫八十如來，皆同一號日月燈明，胄紹一姓。若斯之比二萬如來，佛語莫能勝。彼二萬如來，最前興者，號日月燈明，最後起者，故復名曰日月燈明如來、至真、等正覺。其佛說經，初語、中語、竟語皆善，分別其誼，微妙具足，凈修梵行，為諸聲聞講說四諦、十二因緣，生、老、病、死、愁戚諸患皆令滅度，究竟無為。為諸菩薩講六度無極，使逮無上正真道，至諸通慧。
其日月燈明如來未出家時，有八子：一名有志，二曰善意，三曰加勸，四曰寶志，五曰持意，六曰除慢，七曰響意，八曰法意，是八太子則如來子，神足弘普。時一一子各各典主四域天下，其土豐殖，治以正法，無所侵枉。而見世尊棄國修道，逮最正覺，適聞得佛，尋皆離俗，不顧重位，詣世尊所，悉為沙門，皆志無上正真之道，盡為法師，常修梵行，於無央數百千諸佛殖眾德本。
又曰：阿逸！時日月燈明勸發菩薩護諸佛法，而為眾會講演大頌方等正經。時彼世尊於座寂然，以無量頌三昧正受，即不復現，無身無意，都不可得，心無所立。
世尊適三昧已，天雨意華、大意華、柔軟音華、大軟音華而散佛上，及於大會四部之眾。應時其地六反震動，國中人民各取天華復散佛上，四部弟子、諸天、世人愕然疑怪。其佛三昧未久，威神德本，面出一光，其光普照東方萬八千佛土，靡不周遍，諸佛國土所可造作，悉自然現，亦如今日諸佛土現。
彼時，世尊與二十億諸菩薩俱，於眾會中講說經法，諸菩薩大士睹大光明普照世間。而其佛世有菩薩，名曰超光，侍者十八人，有一菩薩而獨勞懈，名曰名聞。佛三昧正受，從三昧起，為超光菩薩講正法華方等之業，諸菩薩行，皆說佛法，一處安坐，具足六十劫，說斯經典，眾會亦然，身不傾動，心無因緣。
又彼世尊六十中劫，因為諸會說法，聽者一無疲厭，心不勞擾。日月燈明六十劫中為諸菩薩講演法華方等正經，便自說言：當般泥洹，告天、世人、諸梵、魔眾、沙門、梵志、阿須倫、鬼神、諸比丘等。察於其時，如來夜半至無余界當般泥洹，授其菩薩首藏之決，告諸比丘：吾滅度後，首藏開士當逮無上正真道，成最正覺，號離垢體如來、至真、等正覺。佛授決已，尋於夜半而取滅度。
彼世尊子等類八人，皆歸超光菩薩大士而順教勑，咸志無上正真之道，見無央數億載諸佛，供養奉侍，悉逮正覺。最後興者，號曰法事，十八人中，有一菩薩於利無節，殷懃求供，尊己貪穢，多於三病，分別句誼，中而忽忘，便得於閑，不復懅務。時族姓子得名聞定，以斯德本，從不可計億百千佛求愿得見，悉奉眾圣。溥首謂莫能勝。欲知爾時比丘法師號超光者，則吾是也，其名聞菩薩大士而懈怠者，則莫能勝是。是故當知，見此世尊所見瑞應，放其光明，吾觀察之，今日大圣當為我等講正法華方等典籍。於是溥首菩薩欲重現誼，說此頌曰：
吾自憶念，往古過去，不可思議，無央數劫，最勝造誼，智慧無上，
其號名曰，日月燈明。彼講說法，圣達無極，開化眾生，不可計億。
勸助發起，無數菩薩，不可思議，億百千人。於時如來，尊者諸子，
皆為幼童，見佛導師，則從所尊，悉作沙門，棄捐愛欲，一切所有。
導利世者，為講說法，所演經典，名無量頌，而號最上，厥誼如此，
開化黎庶，億千之數。大圣適說，斯經典已，能仁至尊，處於法床，
加趺而坐，尋有瑞應，三昧正受，名無量頌，於時即雨，大意音華。
又現電㷿，大雷音聲，諸天鬼神，住於虛空，一心奉敬，人中之尊。
尋則感動，諸佛國土，從其眉間，顯出妙㷿，放斯光明，無量難限。
不可計人，怪未曾有。其明遍照，東方佛土，周萬八千，億數世界。
常以應時，多所分別，示于眾生，終始根原。或有佛土，立諸寶蓋，
光如琉璃，及若水精，以導師光，威神之曜，現若干種，瑰異雅麗。
諸天人民，并鬼神龍，揵沓和等，驚喜希有。其有專精，奉事安住，
彼諸世界，皆自然現。又見諸佛，各各自由，端正姝妙，紫磨金色，
如琉璃中，而有眾寶，在於會中，為雨法教。其諸聲聞，不可稱計，
嗟嘆無量，安住弟子，一切導師，一一世界，又光明曜，皆悉巍巍。
常行精進，戒無所犯，忍辱之力，猶明月珠。世尊諸子，現無央數，
游於閑居，山林曠野，一切禪定，不起因緣，若有加害，不興瞋恨。
諸菩薩眾，如沙數，安住光明，感動若斯，心念無常，不為放逸，
忍辱樂禪，不舍一心。有安住子，普悉來現，自伏其志，慕尊佛道，
立審諦住，其心寂然，各以緣便，多所開化，無數佛界，廣說經法，
世尊所為，感應如此。又睹大圣，猶如船師，所出光明，蔽日月暉，
一切眾生，所立歡喜，各各問言：此何感變？天人所奉，從三昧起。
未久之頃，導師便坐。其菩薩者，名曰超光，而作法師，佛為解說。
世間之眼，蠲除眾趣，唯安悅我，示諸種大，為我分別，於斯經法。
吾愍眾生，以是教化，建立勸助。諸菩薩眾，聞佛教詔，欣然嗟嘆。
於時世尊，說大經法，所演具足，六十中劫，於一床上，結加趺坐。
導師化世，說殊特教，彼諸佛等，皆已滅度，其法師者，超光仁人。
最勝所演，講說經典，無央數人，皆悉歡喜。惟愿大圣，分別解之！
在諸天上，及與世間，講說經典，自然之誼，顯示眾庶，此正法華。
告諸比丘，吾已時到，當於夜半，而取滅度，修無放逸，堅固其心。
吾已解說，諸經法教，大圣神通，難得值遇，於無央數，億那術劫，
常當供養。無量佛子，憂惱諸患，甚亦苦劇。時聞世尊，所現章句，
觀於無為，采習言教，值睹人尊，所見安慰，會無數人，不可思憶。
比丘莫懼，吾當泥曰。我去然後，已不復現。第二菩薩，號曰首藏，
無有諸漏，無所不入，當究竟逮，尊上佛道，所號名曰，離垢之體。
即尋於此，夜半之時，便取滅度，盡執光耀，其佛舍利，而廣分布，
即起塔廟，無量億載。諸比丘等，及比丘尼，志悉慕求，上尊佛道，
不可稱限，如江河沙，常修精進，尊安住教。爾時比丘，為法師者，
超光大人，執持經典，一坐之頃，演說尊法，則具足滿，八十中劫。
彼時侍從，有十八人，教化度之，皆蒙安隱。此等值見，無數億佛，
至心供養，諸大圣尊，常尊奉教，柔順之法，於諸世界，皆各成佛。
尊得自在，受持無量，各各授決，使逮正覺。於時諸佛，皆悉究竟，
定光世尊，最後得佛，大仙日月，開化圣眾，導師所化，巨億百千，
安住所興，諸大威化。法師超光，則吾身是。爾時侍從，志懈怠者，
求索利養，親屬交友，志所愿求，但慕名聞，周旋行來，詣諸族姓，
舍置所學，不諷誦讀，彼時不肯，分別而說，以故其人，唐載此名，
於佛法教，欲使稱譽。其人由此，所造德本，在住世尊，而有瑕疵，
值見諸佛，億千之數，積累功德，廣普大圣，專修正行，得最順忍。
又睹世尊，於斯能行，然於將來，最後世時，當得無上，尊佛正道，
成至世尊，號曰慈氏，教化眾生，無數億千，逮得勇猛，所在自由，
安住滅度，仁順其教。於彼世時，比像如是。我身爾時，則為法師。
是以之故，行哀如此，過世睹見，如是之類，安住之仁，變動若茲。
本第一察，如斯瑞應。彼時世尊，無量明目，諸釋中王，現第一誼。
今者欲說，正法華典，吾過世時，所聞道業，今日變化，而得具足。
諸導師尊，行權方便，大釋師子，建立興發，講說經法，自然之教。
諸懷道意，悉叉手歸。導利世者，今者分別，當雨法雨，柔軟法教，
普潤飽滿，履道意者。其有諸天，入於無為，志懷狐疑，而有猶豫。
若有菩薩，求斯道意，今當蠲除，吾我之想。
於是世尊從三昧覺，告賢者舍利弗：佛道甚深，如來、至真、等正覺，所入之慧，難曉難了，不可及知，雖聲聞、緣覺從本億載所事歸命，無央數劫造立德本，奉遵佛法，殷懃勞苦，精進修行，尚不能了道品之化。
又舍利弗！如來觀察人所緣起，善權方便，隨誼順導，猗靡現慧，各為分別，而散法誼，用度群生，以大智慧力、無所畏、一心脫門、三昧正受，不可限量，所說經典，不可及逮，而如來尊較略說耳。大圣所說，得未曾有，巍巍難量。如來皆了諸法所由，從何所來，諸法自然，分別法貌，眾相根本，知法自然。於時，世尊欲重解誼，更說頌曰：
世雄不可量，諸天世間人，一切眾生類，焉能知導師？
離垢解脫門，寂然無所畏，如諸佛法貌，莫有逮及者。
本從億諸佛，依因而造行，入於深妙誼，所現不可及。
於無央數劫，而學佛道業，果應至道場，猶如行慈慜。
使我獲斯慧，如十方諸佛，諸相普具足，眾好亦如是。
其身不可見，亦無有言說，察諸群黎類，世間無與等。
若說經法時，有能分別解，其惟有菩薩，常履懷信樂。
假使諸佛，弟子之眾，所作已辦，如安住教，盡除疾病，執御其心，
不能達彼，若干種慧。設令於斯，佛之境界，皆以七寶，充滿其中，
以獻安住，神明至尊，欲解此慧，終無能了。正使十方，諸佛剎土，
諸明喆者，悉滿其中，及吾現在，諸聲聞眾，一切具足，亦復如是。
一時普會，共思惟之，計安住慧，無能及知。佛之智慧，無量若斯，
欲知其限，莫能逮者。諸緣一覺，無有眾漏，諸根通達，摠攝其心。
假使十方，悉滿中人，譬如甘蔗，若竹蘆葦，悉俱合會，而共思惟，
欲察知佛，所說解法，於億那術，劫載計念，未曾能知，及法利誼。
新學發意，諸菩薩等，假使供養，無數億佛，講說經法，分別其誼，
復令是等，周滿十方，其數譬如，稻麻叢林，在諸世界，滋茂不損。
悉俱合會，而共思惟，世尊所明，睹諸法本，不可思議，無數億劫，
如江河沙，不可限量，心無變異，超越智慧，欲得知者，非其境界。
無數菩薩，皆不退轉，無崖底劫，如邊沙，一心專精，悉共思惟，
此之等類，亦不堪任。諸佛圣明，不可及逮，一切漏盡，非心所念。
獨佛世尊，能解了知，分別十方，諸佛世界。告舍利弗：安住所說，
唯佛具足，解達知彼，最勝導利，悉暢了識，說無上誼，以來久遠。
佛今日告，諸聲聞眾，緣覺之乘，如所立處，舍置已逝，入泥曰者，
所可開化，各各得度。佛有尊法，善權方便，猶以講說，法化世間，
常如獨步，多所度脫，以斯示現，真諦經法。
爾時，大眾會中一切聲聞、阿羅漢等，諸漏已盡，知本際黨，千二百眾及弟子學比丘、比丘尼、清信士、清信女、諸聲聞乘，各各興心念：世尊何故殷懃咨嗟善權方便，宣暢如來深妙經業，致最正覺慧不可及，聲聞緣覺莫能知者？如今世尊乃演斯教，於是佛法無逮泥洹，雖說此經，吾等不解誼之所趣。
賢者舍利弗見四部眾心懷猶豫，欲為發問，決其疑網，冀并被蒙，前白佛言：唯然，世尊！今日如來何故獨宣善權方便，以深妙法，逮最正覺，道德巍巍，不可稱限。時舍利弗以偈頌曰：
樂慧圣大尊，久宣如是教，力脫門禪定，所奉無央數。
贊揚佛道場，無敢發問者，獨咨嗟真法，無能啟微妙。
顯現大圣法，自嘆譽其行，智慧不可限，欲分別深法。
今鄙等懷疑，說道諸漏盡，其求無為者，皆聞佛所贊。
其求緣覺者，比丘比丘尼，諸天龍鬼神，揵沓摩休勒，
及余諸等類，心各懷猶豫，請問兩足尊，大德愿解說！
一切諸聲聞，安住所教化，大圣見嘆譽，我獨度無極。
鄙意在沉吟，不能自決了，究竟至泥洹，今復聞此說。
唯愿演分別，雷震音現說，如今所發教，猶若師子吼！
最勝諸子等，歸命皆叉手，欲聞正是時，愿為分別說！
諸天龍眾，鬼神真陀，無數百千，如江河沙，而悉僉曰，供養世尊。
咸欲發問，於尊佛道，國主帝王，轉輪圣王，悉共同心，億百千姟。
一切恭敬，叉手而立，德何因盛，眾行具足。
爾時，世尊告舍利弗：且止！且止！用問此誼。所以者何？諸天、世人聞斯說者，悉當恐怖。
時舍利弗復重啟曰：唯愿大圣如是誼者，加哀說之。所以者何？於此眾會有無央數億百千載蚑行喘息蜎蜚達足，而不肯受無上正真道教，定為誹謗於佛乘矣。雖有是意，佛平等訓，然後至于般泥洹時，諸甚慢者乃知之耳。所以者何？又諸比丘為羅漢者，無所志求，諸漏已盡，聞斯經典而不信樂，若滅度時，如來面現諸聲聞前，大圣滅度，不以斯行，令受持說方等頌經，尋於異佛、至真、等正覺決其狐疑，然後於彼乃當篤信，如來言誠，正有一乘，無有二也。世尊頌曰：
比丘比丘尼，心懷甚慢恣，諸清信士女，五千人不信，
不自見瑕穢，奉誡有缺漏，多獲傾危事，而起愚騃意。
反行求雜糅，悉無巧方便，諸佛最勝禪，緣此得聞法。
供養清凈慧，眾會儼然住，一切受恩教，逮志立見要。
舍利弗聽此，佛為人中上，諦覺了諸法，為說若干教。
善權方便，億百千姟，隨人心行，而為說法。罪福之事，若干不同，
從其宿世，各得報應。此諸眾生，心各各異，所造眾多，纏綿結縛。
因緣諸見，億百千姟，一切品類，瑕穢如是。如來大圣，說此經典，
所言至誠，終無虛欺。從始引喻，若干無數，如有所說，尋為分別。
其有不樂，正覺明者，於無數佛，不造立行，愚癡生死，甚多苦患，
故為斯等，現說泥洹。大圣所興，行權方便，因勸化之，使入佛慧。
如佛道教，興顯于世，吾始未曾，為若等現，何故愚冥，睹於導師？
見自患厭，乃為分別。今乃得聞，演于平等，以故得說，佛所決了。
於我法教，諸新學者，佛以圣慧，行權方便，所可分別，為眾生故，
欲開化之，故示此誼。欲知佛道，常調清凈，仁樂圣典，實為要妙。
在諸佛所，所作已辦，故為斯類，說方等經。志性和順，行能具足，
是等勇猛，親近圣教，則為彼說，德最弘衍，於當來世，慈愍哀傷。
一切聞之，欣然咨嗟，我等成佛，亦當如是。緣是行故，世世端正，
而當翫習，是方等經。其有逮聞，無極圣教，斯等乃為，佛之弟子。
假使得聽，佛一偈者，皆成正覺，終無有疑。佛道有一，未曾有二，
何況一世，而當有三？除人中上，行權方便，以用乘故，開化說法，
欲得講說，佛之深慧，善權方便，導師光明，唯有一乘，豈寧有二？
下劣乘者，當求殊特，諸佛所覺，常皆如應，至尊所在，莫敢能當。
其力一心，若順脫門，皆立眾生，於此道教，諸佛最勝，無有瑕疵。
尊無等倫，現平等覺，如是示以，眾生善法。世尊因而，勸立是乘。
所在安和，誘進稽首，諸境界名，於此當行，斷除一切，諸兇暴法，
是故號佛，則大勇猛。今已造立，若干種相，眷屬圍繞，演出法光。
無數眾生，億百千姟，為講說法，自然之印。告舍利弗：我見如是，
今當奈此，群生類何。三十二相，顏容殊妙，猶得自在，無所拘礙。
而吾所觀，若所思念，如往古時，有可志愿，皆具足成，深微妙事，
分別講說，得至佛位。語舍利弗：佛言至誠，以何等事，寤覺眾生。
假使為說，不能解了，不肯啟受，善言至誠，即時心念，如是之誼。
前往古世，行不可議，今日乃逮，得本所愿，已斷愛欲，除大陰雨。
眾庶坐欲，墜于惡趣，安住穢厭，眾諸穢垢，黑冥之法，數數增長。
薄德之夫，患苦所惱，為諸邪見，之所䩭系，有此無異，不有不無，
具足依倚，六十二見，當住於斯，根著所有，勢力薄少，而懷恐懼，
未曾得聞，佛之音聲，當墮落，不離三處，億百千生，不能解法。
佛了善權，卓然難及，為說勤苦，斷其根原。眾生之類，諸見所惱，
佛故導示，便至泥洹。吾所以故，常解滅度，令一切法，皆至寂然。
又復過去，諸佛之子，當來之世，得成最勝。今我如是，行權方便，
各令休息，說三乘教，其乘有一，亦不非一，大圣世尊，故復說一。
諸有蒸民，興發沉吟，意慮憒亂，狐疑猶豫。如來所說，終無有異，
慧乘有一，未曾有二。其有往古，世雄導師，億百千佛，諸滅度者。
或有過去，無央數劫，計其限量，不可稱度。謂此一切，人中之上，
講說經法，無數清凈，所可作為，報應譬喻，行權方便，億百千姟，
普為眾生，示現一乘，是故說道，度未度者。常為人說，平等道慧，
開化眾庶，億百千姟。又復見異，若干大圣，為講分別，是大尊法，
本性清凈，乃信解之。若在天上，世間亦然，其有聞經，若聽省者，
彼諸眾生，所獲安隱，常行布施，其戒具足，忍辱無乏，斯行平等，
精進一心，修善勇猛，於此經典，遵奉智慧；或有建立，若干種德，
斯等皆當，成得佛道。其有滅度，諸所如來，彼時所有，一切眾生，
忍辱調意，得至大安，斯等皆當，成得佛道。假使供養，諸佛舍利，
大圣最勝，及滅度者，興立佛廟，眾億百千，黃金白銀，水精琉璃，
若以馬瑙，造作塔寺，車&#;異寶，及明月珠；若以墼泥，立作形像，
斯等皆當，成得佛道。假使以石，用作佛廟，或以栴檀，若木蜜香，
設令塔寺，立天尊像，材木刻鏤，彩畫眾飾；或有奉戒，口言至誠；
若復豎立，最勝廟寺；在於居室，諷誦經典；處于曠野，深谷中立，
為數億人，而師子吼；現有十方，諸佛廟寺，中有舍利，童子對舞，
斯等皆當，成得佛道。若為如來，作寶模像，三十二相，執持殊最；
假使復有，誦經說誼，斯等皆當，成得佛道；設為安住，興立彩像，
後致七寶，覺意道路，其光遍照，通徹眾行，斯等皆當，成得佛道。
若復以銅，刻鏤碧玉，為大圣尊，立殊特形；設以經字，載妙素帛，
斯等皆當，成得佛道。若繕壞寺，修立形像，功德志性，有百福相；
出家學法，書佛經卷，斯等皆當，成得佛道。設使各各，作奇異行，
除棄一切，所樂調戲，正士童子，聰達解誼，而不嘲話，言不虛誕，
悉亦自致，為大慈哀，一切皆當，逮得佛道。即使得度，億千群萌，
無數菩薩，神通三昧，設為是等，安住舍利，興立塔寺，彩畫形像，
涂治堊飾，書經著壁，供上華香，勳散塔像。假令伎樂，歌誦佛德，
簫成鼓舞，節奏哀和，贊美嬉笑，又加肅敬，以若干事，遵修供奉，
彈琴箜篌，鐃鏡應弦，箏笛吹笙，激發妙音，皆以一心，不為眾吏。
緣是悉致，寂然悅豫。若以挹灑，凈掃塔寺，用柔軟水，蜜漿飲施，
雜香堊涂，理作樂器，歸命安住，供養最勝，以若干物，供上舍利。
如來滅度，少多肅敬，假使一反，鼓伎拊弄，一切皆當，得成佛道。
設令得見，安住畫像，執持一華，進上靈模，以恭敬意，篤信無疑，
當稍稍見，無數億佛。其有人眾，叉手佛廟，具足一反，繞旋自歸，
禮拜大圣，嗟嘆稽首，所行如是，身無垢染，當漸漸覲，無數億佛。
於諸導師，多造利誼。假使有持，舍利供養，口宣音言，南摸佛尊，
其亂心者，若說此言，斯等皆當，逮尊佛道。滅度因緣，盡除毒火，
此等皆當，逮成佛道。於眾會中，建立信者，爾時安住，當濟此倫。
假使有人，聞此法名，斯等皆當，逮成佛道。若復當來，無數億佛，
不可思議，無能限量，是等上勝，世雄導師，當為講說，善權慧事，
是等大人，行權方便，當得成佛。導世圣雄，所以開化，億數眾生，
禪定智慧，以消諸漏，得聞此法，未有一人，群萌品類，豈弘了覺。
諸大圣法，皆本所愿，行佛道時，最後究竟，無量法門，億千姟數。
當來最勝，之所講說，諸如來尊，常宣布法，是則得見，諸佛正教。
諸佛本凈，常行自然，此諸誼者，佛所開化，如兩足尊，乃分別道，
故暢斯教，一乘之誼。諸法定意，志懷律防，常處于世，演斯贊頌。
每同贊說，善權方便，諸最勝尊，志意弘大，其有供養，天人所歸。
今現在佛，如江河沙，欲利安隱，一切群黎，斯等正覺，亦說佛尊，
所可演說，善權方便，以若干教，開化令入，皆共咨嗟，是一乘道，
寂然之地，無有二上。欲知眾生，本際之行，從其過去，志性所猗，
料簡精進，而觀本原，諸未脫者，為分別說，眾導師力，若干因緣，
攀喻引譬，而為示現。探睹群生，種種所樂，若干部音，而開化之。
今我如是，為人中王，興發黎庶，安隱利誼，種種音聲，億百千姟，
故為示現，斯佛大道。吾所說法，若干種變，知諸萌類，心所好樂。
若干色像，尋令悅豫，緣其智慧，訓以道力。吾為法王，而遍觀見，
諸愚冥者，離智慧德，崩墜生死，坑壙險谷，不得解脫，來世艱難。
愛欲所系，馳如流沙，諸塵勞垢，今日自在，大圣威神，覺無所來。
諸法未曾，致眾患苦，群萌之類，默在六塹，堅住邪見，不可動轉，
在於苦惱，處危嶮徑。吾發大哀，愍此愚癡，安隱求至，處于道場。
具足七日，坐於草蓐，即思惟誼，當何所興？尋時即斷，彼世慢恣，
觀察尊樹，目未曾眴。吾又經行，於斯樹下，因奇特慧，得未曾有，
眾生輪轉，於大無明。於時梵天，則知佛意，帝釋四天，諸護世者，
大神妙天，及善天子，無數億千，皆共覺知，一切叉手，儼然恭肅。
我時自念：當奈之何！假令吾嘆，佛之道德，群黎品類，莫肯受化。
諸闇冥者，便當謗毀。適毀此已，趣非法地。吾初未曾，說奇妙法，
常樂余事，當何興立？等觀往古，諸佛所為，彼時圣眾，行權方便。
吾今寧可，以此佛道，分為三乘，而開化之。初成佛時，作此思惟。
又有十方，諸佛世尊，其大圣眾，悉各自現，音贊善哉。我等欣豫，
快哉能仁！世雄導師，斯為正法，執御當然，乃能思惟，善權方便，
諸大圣典，亦學救世。吾等為佛，履上跡時，分為三乘，而開化之。
下劣不肖，志懷羸弱，觀諸佛興，卒不肯信。吾等猶此，興立攝濟。
以權方便，而為示現，嗟嘆稱美，獲果之證。又復勸助，無數菩薩。
爾時佛身，聽諸尊嘆，尋則解了，諸大圣音。弘妙之士，心欣悅豫。
今大神通，分別名色，於時余等，當遵其行，如諸導師，之所言說。
我時比丘，亦持斯法，出生於人，黎庶之間，告舍利弗：吾聽省彼。
尋時往詣，波羅奈國，便即合集，諸比丘眾。身子欲知，佛善權法，
大圣應時，便轉法輪，興發宣暢，滅度寂然，嘆羅漢音，贊譽法聲。
於是歌頌，圣眾之德，其聞最勝，說彼經典，一切皆來，歸於世尊，
僉共叉手，恭肅而住，善權方便，為若干種。爾時世尊，復更思惟，
吾說尊法，今正是時，我所以故，於世最勝，應當講說，斯尊佛道。
志懷愚癡，起於妄想，設吾說法，少有信者，憍慢自大，不肯啟受，
如斯法者，菩薩乃聽。佛時悅豫，秉修勇猛，應時解斷，一切諸結，
今日當說，最勝自由。或以勸助，使入佛道，諸佛之子，得觀睹此，
因從獲信，順行法律。時千二百，諸漏盡者，皆當於世，成為佛道。
亦如往古，諸佛大圣，亦如當來，最勝之法。吾復如是，蠲棄眾想，
然後爾乃，講天尊法。久久時時，世間有佛，大仙慧士，興發圣道，
無極明目，既現於世，選擇希有，時講斯法，於億百千，無量劫數，
乃得值遇，如此像法。假使菩薩，獲斯比經，若復逮聞，是尊佛道，
若靈瑞華，時時可見，欲見慕值，莫能睹者。最勝容貌，和悅難遭，
天上世間，無上圣賢，今此大尊，乃謂琦珍。假使有人，而說斯經，
一反舉聲，歡喜勸助，則為供養，一切佛已，共去亂心，不懷狐疑。
吾為法王，悉普告勑，吾之法中，一切聲聞，則便勸助，以尊佛道。
卿舍利弗，及諸聲聞，今現在者，且皆默然。其諸菩薩，意勇智慧，
密持斯法，勿得忘宣，何故說世，而有五事？或有眾生，懷毒求短，
貪欲愚聵，而好誹謗，如是倫品，不尚至道。若當來人，而說此法，
聽察如來，一乘之教，設復睹見，諸最勝名，誹謗斯經，便墮地獄。
假使有人，慚愧清凈，發心志愿，求尊佛道，聞大覺乘，無量之德，
諸佛圣明，則現目前。眾猛尊導，講法如是，善權方便，億百千姟，
分別無數，無復想念，其不學者，不能曉了。由是之故，了正真言，
正覺出世，順修明哲，斷諸狐疑，蠲除猶豫，能仁欣勇，咸至佛道。