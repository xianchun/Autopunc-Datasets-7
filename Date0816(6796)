富鄭公，熙寧間，鎮亳州，迎致穎州華嚴禪苑顒禪師，獲聞心法。及致仕居洛，以頌述志，寄顒得法之師姑蘇圓照禪師，曰：
親見顒師悟入深，夤緣傳得老師心。
東南謾說江山遠，目對靈光與玅音。
仍有書曰：弼留心祖道，為日已久，常恨不遇明眼人開發蒙陋，雖久聞盛德，而無由瞻謁。昨幸出守亳社，與穎州接境，因里人張北部景山請得顒師下訪，相聚幾一月，以慈悲方便之力，令有悟處。會結夏逼日，四月初，遽且歸穎，其於揩磨淘汰，則殊未有功，衰病相仍，昏鈍難入。昔古靈師所謂不期臨老得聞極則事，見之於弼今日矣。天幸！天幸！弼雖得法於顒師，然本源由老和尚而來，宗派甚的，必須亦欲成持，更望垂慈攝受，遠賜接引，未至令至，即為南岳下龐蘊、百丈下裴休，何以異哉？
公之貴極人臣，頓明此道，可謂沒量大人矣。又能講法義於圓照，叙陳宗派，援古靈師臨老得聞極則事以自謂，豈欺人哉？
蜀僧祖秀，字紫芝，蚤以文鳴於士大夫間，慕嵩明教之風。著歐陽文忠公外傳，蘇養直庠為序冠其首。略曰：君子以佛之教不見證於堯、舜、禹、湯之世，而孔子、孟軻之後，歷代先儒雖當國，不少禁，亦聽其橫流宇內。古今持此論者有矣，獨秀公以謂堯之丹朱，不足以授政而禪舜，舜亦憂商均而禪禹，至湯武革命，斯教之所始。使孔子行事，亦何以異此？由堯迄武王，佛未誕生，有以也。成康既沒，佛於是顯跡，然而未被中華，以竢圣人生於魯，集大成於古帝王之教也，甚矣！圣人困於魯衛、陳宋，欲居九夷，乘桴浮海，當是時，以外數萬里之教，加于中國，天子、諸侯疇聽之哉。佛之法不茍傳，非顯宗感而求諸遠，恐未能速應耳！
此皆秀公京師之書，其駭古震今之論，溢數萬言，特未傳於世。
又秀嘗贊東坡像曰：漢之司馬、楊、王，唐之太白、子昂，是五君子者，皆生乎蜀郡，未若夫子而有耿光。夫子之詩，抗衡者，其唯子美；夫子之文，并軫者，其唯子長。賦亦賢於屈賈，字乃健於鍾王，此夫子之絕技，蓋至道之秕穅。夫子之道，是為后稷、伊尹，可以致其君於堯、湯，時議將加之於鈇鉞，而夫子尤諷於典章，海表之遷，如還故鄉。信蜀郡之五杰者，莫得窺夫子之垣。秀之言論風旨，不特此而已，嘗一臠可以知鼎味也。
靖康初，秀尚留京師，著華陽宮記，極為詳備。其東都事略以為朱勔傳贊，蓋勔董役讀之者，所謂壽山艮岳則昭然矣，豈待寄目耶？
張丞相德遠判福唐，致秀住長樂光嚴蘭若，後歸老蜀山，翛然燕處，一話一言未嘗忘衛宗護教。既福不逮慧，為時論所惜焉。
新淦東山吉禪師，閩人，佛照光公受業師也。道學充茂，談辯灑落，高明士夫喜與之過從。有李朝請者，乃薌林居士之舅氏，嘗偕薌林謁之語道，李曰：家賊惱人時如何？
吉曰：誰是家賊？李豎起拳。
吉曰：賊身已露。
李曰：和尚莫荼糊人好。
吉曰：贓證現在。李愕眙不薦。
吉沖口成偈曰：
家賊惱人孰如何？千圣回機只為佗，徧界徧空無影跡，無依無住絕籠羅。
賊！賊！猛將雄兵收不得，疑殺天下老禪和，笑倒鬧市古彌勒。
休！休！不用將心向外求，回頭瞥爾賊身露，并贓捉獲世無儔。
世無儔，真可仰，從茲不復夸技倆，怙怙安家樂業時，萬象森羅齊撫掌。
吉又嘗以二頌發揮德山、臨濟棒喝之旨，曰：
入門便棒，七顛八倒，帀地普天，一時勘破。
入門便喝，夜叉羅剎，大地山河，一時惡發。
吉乃道場山琳公之嗣，晚於南閩，首眾開元，就云堂午齋次，說偈曰：
八十四年老比丘，萬般施設不如休。
今朝廓爾忘緣去，任聽橋流水不流。
遂泊然而逝，其臨大變，殊異如此。
仁宗皇帝以皇佑四年十二月九日遣中使降御問於凈因大覺禪師懷璉曰：才去豎拂，人立難當。璉方與眾晨粥，遂起謝恩，延中使粥。粥罷，即以頌回進曰：
有節非干竹，三星繞月宮。
一人居日下，弗與眾人同。
於是皇情大悅，既而復賜頌曰：
最好坐禪僧，忘機念不生。
無心焰已息，珍重往來今。
璉和而進之曰：
最好坐禪僧，無念亦無生。
空潭明月現，誰說古兼今。
于時華嚴隆公嘗謂璉即心是佛頌乃虛空釘橛，然璉公仰醻御問，應機而然，隆公言之，亦各有旨哉！
黃龍南禪師平時見學者來，必問生緣、佛手、驢腳，故叢林目為三關。亦嘗自作三頌，發明其旨，世只傳其佛手、驢腳，而遺卻生緣。廬山圓通旻公，乃黃龍法孫，於南岳廣辯首座處，見南公親筆三頌曰：
我手佛手兼舉，禪人直下薦取，不動干戈道出，當處超佛越祖。
我腳驢腳并行，步步踏著無生，會得云收日卷，方知此道縱橫。
生緣有語人皆識，水母何曾離得蝦？但見日頭東畔上，誰能更吃趙州茶？
若以林間錄所載佛手驢腳頌校辯之本，十有一字不同，無乃先後改更而然。且如南公頌勘婆話呈慈明，尚以有、沒字見工拙，由是而觀，豈無優劣哉？
舂陵有水曰濂，周公茂叔先世所居，既樂廬山之幽勝而筑室，則以濂名其谿，蓋識不忘本矣。
于時佛印禪師元公寓鸞谿之上，相與講道，為方外友，由是命佛印作青松社主，追媲白蓮故事。嘉佑中，公通守灨上，尋有譖公於部使者，臨之甚威，公處之超然。佛印聞而述廬山移文寄之曰：
仕路風波盡可驚，唯君心地坦然平。
未談世利眉先皺，才顧云山眼便明。
湖宅近分堤柳色，田齋新占石谿聲。
青松已約為禪社，莫遣歸時白發生。
公未歸，間復趣之曰：
常思湖口綢繆別，又憶匡廬爛漫游。
兩地山川頻在目，十年風月澹經秋。
仙家丹藥誰能致？佛國乾坤自可休。
況有天池蓮社約，何時攜手話峰頭？
公雖為窮理之學，而推佛印為社主，茍道之不同，豈能相與為謀耶？
廬山湯泉在山南，為小剎。熙寧間，禪公住持叢林亦雍肅，因舉：南泉同歸宗、麻谷去禮覲國師，路次，於地畫一圓相，云：道得即去。宗便於相中坐，谷便作女人拜。泉云：與麼則不去也。宗云：是甚麼心行？泉於是喚回。
禪乃頌曰：
獨掌不浪鳴，靈光各自有。
梵剎一才興，大家出只手。
大慧老師再董徑山，因勉學徒持鉢，亦嘗舉此。禪公乃真凈之嗣云。
仰山小釋迦，住豫章觀音，僧齊巳為總轄庶務，有粥疏曰：粥名良藥，佛所贊揚。義冠三檀，功標十利。更祈英哲，各遂愿心。既備清晨，永資白業。昔刊于石，既經建炎兵火，無復存矣。豫章職方乘但云：詩僧齊巳粥疏，巳之所書，文墨可觀，不收其詞，今禪林晨粥唯唱前四句，且不知誰作也。
巳，世姓胡，潭之益陽人。幼捐俗於大溈，依佑公，蓋與寂公為同門友。其後居西山金鼓而示寂，塔尚存龍盤，乃其書堂。元佑間，馬都運醇有小詩題院壁，曰：
支遁逍遙不我逢，等閑下馬憩蓮宮。
欲詢齊巳幽棲事，七十山僧兩耳聾。
慈照禪師聰公，住襄州石門，請待制查公為撰僧堂記，曰：
乾明寺者，去郡百里，古曰石門，因勑易之。高山崚谷，虎豹所伏，岐路磽確，人煙敻絕，非志于道者，罔能棲其心也。游官之徒，羇束利名，雖觀其勝絕而罕能陟其境。
道守郡日，知有學者法，字守榮，自雍熙三年參尋而至，後安禪之堂卑隘隳壞，於是發心重構，克堅其志，聚落求化，多歷年所。召良工，市美材，迄景德三年始告成，凡五間十一架。春有學徒慧果，攜錫至京，請余識之，將刊于石，乃書曰：自佛法廣被，達磨西來，具信根者，求證本源，星居曠野，蔽身艸木，衣不御寒，食不充腹。及正法漸漓，人法替怠，百丈禪師乃營其棟宇以安老病。
邇來禪剎競構宏壯，少年初學恣臥其間，殊不知化緣者勞形苦骨，施財者邀福懺罪，明因果者如臥鐵床，若當冤敵。自非朝夕密密增長圣胎，其次親善知識者，志求解脫，可以暫容其形，龍神攸護；其或心汨蓋纏，身利溫煖，不察無明，不知命縮，唯記語言，自謂究竟，韶盡遷謝，墮彼惡趣。丈夫猛利，得不動心者哉！榮公，生鳳翔虢邑，出家於雍州鄠縣白云山凈居禪院。大中祥符二年四月八日記。
世之所傳，只從佛法廣被，至得不動心者哉而止矣。所以黃太史答芝曇秀手簡曰：查公前朝名士，游楊文公、王文惠公之門，參禪學道有氣息者也。然此僧堂記，恐尚有首尾耳。
公早參瑯邪覺禪師，躬事薪水，因瑯邪示以注三祖信心銘，於上大寫一句，而下細寫一句，至數句之後，豁然悟旨。覺遂告之曰：老僧一期描畫虛空，直須吐卻始得。玅喜老師嘗謂：大觀間，聞太平州耆宿言其如此。
佛心禪師才公，始於受業院襲聲梵，應時俗。因如城置法器，遇一叟語之曰：汝自是法器，何用更佗覓。才忽猛省，即趨西禪法席，聞方丈海印隆禪師云：平生睡不落人前，起不落人後。遂竊慕焉。及見老宿達道者看經，至一毛頭獅子，百億毛頭一時現，才指問曰：一毛頭獅子作麼生得百億毛頭一時現？
達曰：汝乍入叢林，豈可便理會許事？
尋又問以：不在內、不在外、不在中間，此何理哉？達使其自看。
才由是凡出入門，必跨定其限，默思：不在內、外、中間，卻在那？其純誠若此。
于時西禪眾逾萬指，才發心領凈頭職。一夕汛掃次，隆適夜參，至則遇結座，擲拄杖云：了即毛端吞巨海，始知大地一微塵。才豁然有省。
及出閩，造豫章黃龍山，與死心禪師機不契，乃參靈源禪師。凡入室，出必揮淚自訟曰：此事我見得甚分明，只是臨機吐不出，若為奈何？
靈源知其勤篤，告以：須是大徹，方得自在也。
居無何，竊觀鄰案僧讀曹洞廣錄，至藥山采薪歸，有僧問：甚麼處來？山曰：討柴來。僧指山腰下刀曰：鳴剝剝是個甚麼？山拔刀作斫勢，才忽欣然摑鄰案僧一掌，揭簾趨出寮門，沖口說偈曰：
徹！徹！大海乾枯，虛空迸裂。
四方八面絕遮欄之所欺，陰魄欲沈，陽魂欲飛，則六寇者，曾莫吾代，而天下之至苦，吾獨當之。房闥之戀莫如婦，血肉之恩莫如女。拱辰於是悉囊中之所有與之而謝去。
紿以佗事出游百里，遂泛涪江，下濮水，歷縉云，出涂山，訪岑公之洞府，瞻神女之祠觀，而達於渚宮也。將泛九江，入廬山，結茅於錦繡之谷，長嘯乎香爐之頂，撫陶石以遙想，挹遠谿以濯足。蓋吾之術以性為基，以命為依，始乎有作，終乎無為。竊聞先生究離微之旨，窮心迹之歸，奏無弦之曲，駕鐵牛之機，故不遠而來見先生也，當試為余言之。
余曰：壯哉！子之志乎，難行能行，難棄能棄，吾弗及子矣。余適有口疾，不能答子，吾有方外之侶曰常總，居於東林，必能決子之疑，請持吾之說而往問之。
噫！無盡不指蹇見道家流，而指往東林，厥有旨哉！
徑山明禪師，紹興辛酉，隨侍大慧老師過衡陽，日化於市，以贍庵眾須，一繩為率。癸亥秋，辭往浙西持鉢，期明年上元回，大慧以偈送之，曰：
藞苴明大禪，孟浪絕方比，識得玄中玄，作得主中主。
赤腳走長街，一日數百里，色力既勇猛，殊不畏寒暑。
如是二三年，日日只如此，人皆謂渠狂，渠只笑而已。
秋陽方熾然，忽來辭玅喜，持鉢入鬧市，普化乃知己。
肩橫楖栗杖，其興不可止，臨行贈汝言，汝令誦終不忘，自時叢林傳大慧為云峰後身。
逮圜寂，嘗有對靈文，略曰：舉世知云峰悅老之後身，逢時獲南岳讓公之前號。蓋南岳讓和尚，謚大慧禪師云。
南禪師，居黃檗積翠庵，時豫章帥程公辟以詩招住翠巖，曰：
翠巖泉石冠西山，欲得高人住此間。
曾是早年聽法者，今生更欲見師顏。
南和之曰：
白發滿頭如雪山，尪羸無力出人間。
翻思有負公侯命，旦夕彷徨益厚顏。
及程歸朝，閱二年，復除江西漕，南以頌寄之曰：
洪井分飛早二年，林間仕路兩相懸。
近聞北闕明君詔，又領江西漕使權。
列郡望風皆艸偃，故人高枕得云眠。
馬塵未卜趨何日，預把音書作信傳。
程和答曰：
七字新吟憶舊年，此時懷抱極懸懸。
師今有道居禪首，我本何人掌吏權？
明月每思云下坐，青山一任日高眠。
庵前弟子知多少？來者如燈續續傳。
程之帥豫章，乃治平三年丙午歲，奏準明堂赦，勘會未有名額院宇例賜之，由是豫章管內律院并獲其額。
今鮮有知程之措意焉，然非取重南公之道德，豈能外護法門如是勤篤耶？
潮陽劉方明，紹興間帥夔府。夜登郡閣，見有白光發于地，乃使人物色其處，即軍營教場中。待旦，掘數尺間，得石大如斗，剖而中分，瑩潔有圓相。劉為之喜，作瑞石贊欲刊其上，適有鑒禪者過焉，因告以：何不鐫圣像於圓光中，使人瞻仰？蓋其光非圣像不能顯發也。劉然其言，以李伯時所畫觀音大士像模勒。
是時，大慧老師居衡陽，因命而為之贊曰：
非因非緣非自然，此石此畫亦復爾。
是光非攝此身相，是相非從是光。
二俱難以意測量，大士度生亦如是。
我作此偈助發揮，觀者當凈身口意。
贊雖收廣錄，而遺其緣起，則不見贊意之大全也。
豐城凈遜監寺與廬陵道一維那輔相泉南教忠光禪師法席，有聲於江湖。光乃大慧老師號為禪狀元者。
遜有淵才雅思，談噱有味。因天寒歲晚，諸友擁爐，遜適捫蝨戲爇於爐。有調之者曰：端獅子尚能為報曉雞作文以祭，兄既燒蝨，豈可不說法語而升濟乎？
遜沖口成頌曰：
蝨子聽我語，自今宜記取。
汝墮於蝨中，為貪血肉故。
天堂不去生，來生我袴裩。
養兒名作蟣，其蟣多無數。
我身亦非堅，汝豈能長固？
當知夢幻軀，如電亦如露。
我今開方便，示汝轉身處。
向此一爐中，切莫生驚怖。
盡此一報身，莫復來時路。
畢竟教伊向甚麼處去？
烈焰堆中爆一聲，塵塵剎剎無回互。
於是諸友譁然，稱其賢於端獅子文遠矣。
遜尋旋鄉，示寂於力士岸之超果。一過其廬，悼以偈曰：
出處叢林二十春，孜孜矻矻道為鄰。
金牛幾度遭涂炭，鼻孔方知搭上唇。
才藉瞎驢開正眼，豈期獅子遽翻身？
死生既了顯何憾，萬古秋空月色新。
一至梅陽，省覲大慧，辭往洋嶼，侍光之病，大慧送以偈曰：
不忘道義閩中去，洋嶼庵中看病僧。
趒出梅陽煙瘴窟，千山萬水一條藤。
光謝事福唐龜山，養病於海上洋嶼也。
錢塘喻彌陀者，早專畫彌陀佛為業。楊杰次公賞識其精玅，以姓呼之為喻彌陀，由是得名。
有部使者問以：能畫彌陀，何不參禪？
答以偈曰：
平生只解畫彌陀，不解參禪可奈何。
幸有五湖風月在，太平何用動干戈。
尋於西湖七寶山鐫石為佛，使水陸往來悉得瞻仰。既及百尺，而門下侍郎薛公問之曰：彼彌勒佛見在天宮為諸天說法，於此鑿頑石將奚以為耶？
亦以偈對曰：
咄哉頑石頭！全憑巧匠修。
只今彌勒佛，莫待下生求。
年三十五，占僧籍，名思凈，乃於城北僦舍，日持鉢乞食，期以飯百萬僧。不二十寒暑，及八百萬，郡移玅行院額於其處，以旌其勤。方臘之亂，所至無噍類。既犯錢塘，凈造其前，愿以一身代一城之命，誠心感動，賊鋒為之少戢焉。
蘇州楓橋溫禪師，初參鼓山老禪，因隨侍過鴈蕩能仁，未至間，寺罹回祿，一夕而燼。溫為干修造事，老禪以偈將其行，曰：
老禪不打鼓山鼓，投老來歸鴈蕩山。
杰閣隆樓渾不見，谿邊茅屋兩三間。
二曰：
溫禪單打布衫過，口硬如鐵說諸方。
肯為老禪持鉢去，信之有麝自然香。
三曰：
七百間屋幾時了？十萬貫錢何日歸？
除是腰纏更騎鶴，道人方了目前機。
溫至虎丘，有遺白金數百星於僧堂前，溫以衲蒙首坐其處，伺訪者來。果倉皇窘甚，問其故，不以告，但悵然而已。溫徐曰：獃漢！若遺卻物，就山門具名件交取。
其人曰：果爾，敢以三之一資公干緣。
溫曰：佛謂行匃摧我慢。結佗緣，烏用是哉！
溫之固窮，單打布衫而不茍受施，且援先訓以拒，可謂知本者歟！
莫尚書將，字少虛，家世豫章分寧。因於西蜀謁南堂靜禪師咨決心要，靜使其向一處提撕。適如廁，俄聞穢氣，急以手掩鼻，遂有省，即以偈呈靜曰：
從來姿韻愛風流，幾笑時人向外求。
萬別千差無覓處，得來元在鼻尖頭。
靜答之曰：
一法才通法法周，縱橫玅用更何求？
青蛇出匣魔軍伏，碧眼胡僧笑點頭。
真州六合縣釋迦院玅應大師伯華者，以風監之術游士夫間，決禍福壽夭，多奇中。孫尚書仲益與叔詣內翰兄手牘，略曰：覿過全州，遇玅應，攜被從之，通夕語，謂覿去死尚遠也。其信從可見於此，而尚書果享壽幾及期頤。華雖蘊異能解，篤為杜多之行，如張魏公尤深知遇，題其肖像曰：
坦然心地元無物，蕭灑容儀自出塵。
日誦觀音咒一藏，不妨功行拯迷津。
潤之焦山虛席，有欲延華為東道主，華力辭曰：愚不曾參禪，何敢妄為許事耶？聞者賢其言。
李參政泰發嘗遺以詩曰：
要知耳目是真梯，壽骨穹隆貫伏犀。
老去不傳梅嶺信，生年似與趙州齊。
恒沙經論心常轉，古佛鉗鎚手自攜。
二廣山川踏應遍，打包同過浙東西。
華年九十九而逝，塔於湘西。
世之挾術盜名，濫踞大剎，顧華所為，盍少貶焉。
李覯，字泰伯，旴江人，時稱大儒。皇佑二年，范文正公以表薦之，其略曰：臣伏見建昌軍艸澤李覯，前應制科首，被召試，有司失之，遂退而隱，竭力養親，不復干祿。鄉曲俊異，從而師之。善講論六經，辯博明連埃。
杖頭多少閑田地，挑取華嚴入嶺來。
寂音和之曰：
因法相逢一笑開，俯看人世過飛埃。
湖湘嶺外休分別，圜寂光中共往來。
其後，寂音坐與公游而獲譴。靖康元年，嘗詣刑部陳詞曰：
放停僧慧洪，見年五十六歲，本貫筠州人。元系右街香積院僧籍，先因崇寧初，諫官陳瓘論列蔡京事忤旨，編管連州。慧洪為見陳瓘當官盡節，投竄嶺海，一身萬里，恐致疏虞，調護前去，往來海上，前後四年，因與陳瓘厚善。又緣得度為僧，元系故宰相張商英奏名。
政和元年，商英奏取陳瓘所撰尊堯錄，是時內官梁師成與蔡交結，見宰相薦引蔡京仇人陳瓘，百計擠陷。旬月之間，果遭斥逐，猜疑是慧洪與陳瓘為地，發怒諷諭開封尹李孝壽勾慧洪下獄，非理考鞠，特配吉陽軍。後來因患，不堪執役，蒙恩放令逐便，經今一十四年。近聞朝廷追贈張商英、陳瓘官爵，旌其忠節，流竄蔡京、梁師成嶺外，正其罪惡，顯見慧洪前頃所坐，情節委實冤枉。
慧洪切見紹圣間杭州僧道潛，緣與蘇軾內翰相善，仇家呂升卿任浙西使者，收捉道潛，付蘇州獄，枉法編管兗州，後來經朝廷雪理，改正為僧。近見右街僧永道，宣和初，因改德士，上書爭救，開封尹盛章收捉，決配道州，去年內亦蒙改正訖。
切念慧洪別無犯由，只緣開封官吏觀望內臣權勢，遂將慧洪枉法行遣，與道潛、永道冤枉情理前後比類相同。今來具狀告投判部尚書，欲乞依道潛、永道例，別賜改正為僧，未敢專擅。伏聽臺旨。
是時朝廷事屬多故，未果舉行。而明年夏，寂音委順於同安，韓舍人子蒼為銘其塔，謂其友賢招怨，真知言矣。