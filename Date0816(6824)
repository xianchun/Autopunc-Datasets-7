佛告善男子：復有三菩薩摩訶薩從東方來住大乘道，持曼陀羅華百千萬葉，如日初出。阿難見已，一切眾會亦皆同見，生未曾有想。
爾時，阿難白佛言：世尊！是三族姓子從何處來？
佛言：從東方過河沙須彌蓮華世界，有佛名云上功德如來，今現在彼，此中有三善男子，初聞法時，於彼國來。
爾時，三菩薩住世尊前，以曼陀蓮華散於佛上；散已，作如是言：我於此法深生信解，無有疑惑。何以故？如來世尊已於此法得無疑滯，是故我今亦無疑滯。
爾時，是三菩薩其第一者白佛言：世尊！若有人說如來，我即如來，於此法中都無疑惑。
第二菩薩復白佛言：世尊！若有人稱說世尊，我即世尊，亦於此法悉無疑惑。
第三菩薩白佛言：世尊！若有人稱說阿羅訶三藐三佛陀，我即阿羅訶三藐三佛陀，亦於此法悉無疑惑。
爾時，大眾無量百千億眾生悉皆戰動，心不喜樂，我從昔來，初不聞說於一世界而有二佛，云何今者是三大士各稱為佛，於世尊前互相指言。唯佛如來天人中尊，於一切法皆得自在，明達三世，悉無罣礙，是三菩薩何故今日俱作是說？
爾時，阿難白佛言：世尊！是三菩薩名字何等，能於佛前作師子吼？
佛時答言：其第一者，名樂欲如來聲正住；第二者，名樂欲世尊聲正住；第三者，名樂欲佛聲正住。阿難！以是因緣故，此三大士作如是說。
阿難白佛言：世尊！如是百千萬億眾生心皆驚駭，以此事故，是諸菩薩更作是說。復有聞者，心不驚疑，增長凈善，譬如年少，好自嚴飾，形體凈潔，加復洗浴，香油涂身，以赤栴檀香汁灑體，復倍香潔，其身光澤。若聞此法，信受不疑，亦復如是。
阿難白佛言：世尊！云何菩薩作如是說？
佛言：此三菩薩善解假名，故作是說。
阿難言：如是！如是！此菩薩等善說假名。惟愿世尊重為我說，亦令大眾蒙法照明！
爾時，世尊便為如是百千萬億眾生解其疑悔，決定善根，即於爾時而說偈言：
若能見過去，未來亦復然，如實知諸法，是名為如來。
現在亦如是，去來悉同等，非一亦非異，究竟寂滅相。
譬如過去佛，行施不思議，彼施亦如是，是故說假名。
譬如過去佛，住無礙菩提，彼住亦復爾，是名為如來。
一切法不住，菩提亦寂滅，不得菩提相，是名為如來。
若說過去戒，未來亦如是，現在皆同等，是名為如來。
過去世行忍，菩薩截手足，彼忍亦如是，是名住於忍。
若發大精進，本求於菩提，得是精進已，是名為如來。
一切法平等，獲彼如實證，亦不取我相，是名為如來。
不取於諸法，一切悉平等，知彼平等已，無相無所有。
如是等三昧，不取諸法相，安住於禪定，是名為如來。
一切法性相，及所說諸法，知其性相已，如實無所有。
當知諸法空，智慧非福田，知彼非智已，得到智彼岸。
若到於彼岸，智慧不思議，而不得此智，到寂滅彼岸。
如相非到智，無有此彼岸，不得如是智，是名為如來。
菩提非如得，凡愚所不思，一切法無礙，是名為如來。
若得於無礙，而到大智處，一切法無利，證無礙菩提。
如本所修道，救世者濟度，得彼無依道，能知於體相。
如是修習已，獲於最勝道，調伏此道已，知一切皆空。
知其初中後，皆與諸法同，此法平等已，是名為如來。
道若如菩提，是名住菩提，猶如虛空相，是名為如來。
如是說法已，如悉平等相，若於此無疑，是名住菩提。
阿難知假名，言說為如來，言說亦如是，智者所行處。
菩薩無所畏，明智不退轉，一切所行處，作如是顯說。
阿難是次第，如來之所說，為諸菩薩等，令得於無礙。
爾時，阿難作如是言，而說偈曰：
以何因緣故，能知諸法相，
是菩薩無礙，亦名為世尊？
世尊答曰：
於百千萬億，無量無數劫，爾乃成菩提，佛道難思議。
成就菩提已，為眾生住世，處處實無上，是名為世尊。
久超輪回趣，不受於生死，救度眾生故，是名為世尊。
不處輪回趣，亦不入生死，云何拔眾苦，號世無上尊？
不念於諸法，亦不懷危脆，不得眾生相，能度諸苦惱。
無生死輪轉，亦不住生死，令眾如是住，是名為世尊。
得諸法無畏，於佛亦復然，無邊無有際，說法若干種。
諸法究竟空，佛法之體性，如是成就已，而不見諸法。
若能專修行，空空之體性，心得於無畏，是名知空法。
如實知諸法，一切皆妄想，顯現無所畏，如是實法相。
已過怖畏處，亦離於凈居，無恐亦無畏，超度諸惡道。
勉濟億眾生，生死之大畏，不得於生死，而能度眾生。
安置於眾生，寂滅涅盤岸，亦無眾生相，是名為世尊。
諸法猶虛空，顯示現眾生，於彼亦無畏，是名為世尊。
一切法平等，顯現若干種，菩提無分別，不得菩提相。
眾生如是學，得成於菩提，如說如修行，則無恐怖想。
分別菩提想，猶如眾生想，超過一切想，是名為世尊。
滅除一切想，菩薩則無垢，不得名字相，是名為世尊。
能知一切法，同於盡滅離，過去不可得，是名為世尊。
不重名字故，是以不求名，離著名字者，而為廣說法。
菩提離名字，如彼之所住，眾生重名字，遠離於菩提。
名如呼聲響，分別則多種，聲亦無分別，而恃空名稱。
不著一切聲，名亦無所依，菩提無戲論，是名為世尊。
如是等諸法，世尊之所說，非菩薩所得，是名為世尊。
若解於修道，無有能知者，安住於菩提，除礙名無漏。
阿難是假名，但以言語說，是以我今稱，自號為世尊。
阿難復說偈言：
以何因緣故，菩薩作是說？
復以何因緣，自號稱為佛？
佛答言：
阿難是佛子，一切法無礙，覺悟無礙法，自號稱為佛。
佛知煩惱過，不使得自在，已離於結使，自號稱為佛。
但以空為佛，亦無有身相，此中無真實，云何身可得？
不堅生堅想，凡愚計為身，如實覺悟已，自號稱為佛。
覺愚癡無智，體性無所有，明智之所得，自號稱為佛。
本有過去想，覺已得無想，知想及無想，不令想自在。
覺了於色陰，本自無生住，凡愚妄分別，非色非成就。
覺知無根本，本來無有性，是故無所受，一切法無依。
想如熱時炎，因緣無所有，是故滅除想，一切法亦然。
不得是身行，身相不堅固，若知身行空，是故不著身。
是身及行相，皆悉如芭蕉，如是覺真實，自號稱為佛。
求識真實相，不在於身內，亦復不在外，云何有生處？
是識若無生，一切法亦然，悉無其處所，有為不可得。
如是知識已，畢竟無所有，體性猶如幻，亦無有生者。
若不能見識，眾生亦復然，實無有眾生，云何能知識？
是識無有實，諸法畢竟空，法及於眾生，一切無成就。
一切法無相，彼已決定覺，寂滅無戲論，自號稱為佛。
證知於佛法，正覺之所住，一切法皆無，自號稱為佛。
如來猶菩提，正覺之所住，佛及菩提相，空猶泥錢，解脫著果想。
譬如壞死屍，其惡甚可厭，若謗如是行，應疾速遠離。
如賊劫村落，處於曠嶮路，聞者悉遠避，愿莫值是惡。
若見壞爛者，厭惡如賊害，有誹謗此經，如是惡莫見。
爾時，阿難白佛言：世尊！如是菩薩摩訶薩甚為希有，其意明了，為是自定力耶？為是佛神力乎？
佛言：皆是乘佛神力，能作是說，亦是此經功德威力，逮得無礙。何以故？如是族姓子以於六十億佛所，從於佛口，常聞此法，不增不減，亦如從我得聞不異，是故憶心，但為憒鬧，親近俗事，而於此經作不利益，不肯聽受，不說不誦，晝夜常起諸煩惱心，遠離解脫。有如是等心故，受女身不得遠離。是故，師子！一切女人皆悉應作如是觀察，我當云何斷諸結使，不令復有如是女人無利益事。當聽是經，受持讀誦，亦為他說。何以故？得聞是經，分別次第，必能離於一切結使。
時師子言：若有女人讀誦此經，為他解說，求舍女身，當可得不？
佛言：師子！若有女人受持讀誦此經典者，是最後女身，更不復受，除其方便神通變化，現受女者。師子！譬如有人然大火聚，而自投之；既投火已，復作是言：莫燒我身，亦使我身莫作異色。師子！於汝意云何？是人雖作此語，得如所言不？
師子答言：不也，世尊！何以故？是大火聚，性能燒物，滅除身色。
佛言：師子！此經亦復如是，能燒一切結使行薪，若欲舍女身相，即得離欲，成就佛法。欲見無量無數阿僧只諸佛，得無礙辯，欲發慈心一切眾生者，亦當受持、讀誦、書寫此經。
是時，師子及五百童女白佛言：世尊！我從定光佛所得聞是經，受持讀誦，我今復為無量眾生重說顯示。
爾時，阿難白佛言：世尊！今此師子及五百童女何故不轉女身？
佛告阿難：汝今謂是師子及五百童女是實女耶？
阿難言：如是，世尊！
佛答阿難：莫作是語。何以故？如此師子及五百童女皆示現為女身，非真實也。何以故？但為未來眾生示現變化，憐愍一切諸女人故，現為女像，厭離女身。何以故？若作男形，則不能入一切處故。阿難！此師子等亦非男非女。何以故？一切諸法皆非男非女，出過一切法，無相可得，是真照明。阿難！是師子等隨順世法，故受女身，為化諸女隨己修學。
爾時，有五百比丘尼從座而起，頭面禮足，白佛言：世尊！我等從今以往，當受持、讀誦、書寫此經，為他解說。何以故？我等受此女身，無所利益，宜速厭離。自從今日，若未解者，當令得解；若未聞者，當令得聞。初、中、後夜，除其睡眠，系念思惟。
佛言：諸比丘尼！善哉！善哉！汝等發大莊嚴以自莊嚴，興大精進，勇猛第一，皆悉厭離，樂舍女身，為欲利益一切佛法，受持此經，書寫讀誦，為他演說，汝等皆是最後受於女身。
諸比丘尼聞是語已，踴躍歡喜，皆脫上服以供養佛；作是施已，而說偈言：
我等蒙安慰，為得男子身，
如來無二言，人中最上說。
爾時，四部眾中有五百長者夫人從座而起，整其衣服，右膝著地，長跪叉手，白佛言：世尊！我等亦從今日受持、讀誦、書寫、解說，但是女身為他所制，不得自在，懷妊十月，云何當得免斯苦耶？何以故？若處深宮，為王拘攝，或為父母兒女壻禁制。從今已往，當勤精進，專行修習，乃至終身受持正法。
於是世尊贊嘆五百長者夫人：善哉！善哉！如汝所說。汝等從今永舍女身，不復繼屬承事他人，亦無懷妊十月等苦，離於婬欲及諸胞胎，世世常生凈佛國土。
爾時，阿難白佛言：世尊！如是諸姊得離女身，生何凈土？
佛言：此諸姊等，當生寶藏蓮花光世界。
阿難白佛言：世尊！如彼世界，佛號何等？
佛言：於彼世界有佛，號一切寶如意王光明如來、至真、等正覺，今現在彼，為諸眾生種種說法。如是族姓女等，悉生彼國，於彼佛所，得聞此經。
爾時，長者夫人聞佛說已，歡喜踴躍，即解瓔珞，價直百千以奉散佛，如是供養；供養已，即說偈言：
我等蒙安慰，舍離於女身，如來無二言，所說皆真實。
女身為最惡，當愿速舍離，凡愚之所迷，不知真實相。
胎生女最惡，愿更不復受，得離女胎已，菩提為無上。
爾時，諸長者夫人瞻仰如來，目不暫舍，釋提桓因以天曼陀羅華散於佛上，我等亦當受持此經。
佛言：憍尸迦！汝若與阿修羅戰時，常使得勝，不令退散。
爾時，文殊師利法王子與百千億眾生皆悉發於善根因緣。文殊師利白佛言：世尊！如來未發菩提心時，我已轉此不退法輪。
佛言：文殊師利！十方無量億諸菩薩等，皆發大勝光明，猶如日輪，如是大地亦皆六返震動，諸天雨華，盈沒於膝。
爾時，阿難白佛言：世尊！以何因緣，大地六返震動，諸天雨華？
佛言：是無量百千億天聞文殊師利所說，心生歡喜，故雨此華，而作是言：我等皆當受持、書寫、讀誦此經，亦愿當得如文殊師利說如是法。得聞經已，心生歡喜，大地一切普皆震動，諸天雨華。
爾時，阿難白佛言：世尊！是經能成諸大功德，是經甚深最為希有，若有眾生得聞是經，一經耳者，當知是人不從小功德來。
佛言：如是，阿難當知！是族姓男女皆已供養過去諸佛，是故今於此會得聞是經，心生信解，乃能受持、讀誦、解說。有此經處，即是一切天人中塔，利益無量，其福不虛。若是經卷所住之處，及能受持，乃至書寫者，皆應供養如世尊想。聞是經者，命終皆得不墮惡道，降伏眾魔，建立法幢，常然法炬，照諸幽冥，能吹法蠡，到菩提樹，擊大法鼓，開闡法門，雨大法雨。有求法者，皆悉滿足，顯示法界，盡開過去諸佛伏藏，知一切法，除色、受、想、行、識想，遠離眼、耳、鼻、舌、身、意想，離一切法想，乃至佛想。若聞是經，信解、受持、讀誦之者，是真佛子，皆從法生。阿難！若有善男子等，若欲食法味，坐於道場菩提樹下，如我不異，皆當受持誦讀此經，為他人說，乃至手持經卷恭敬供養。
阿難白佛言：世尊！於末劫中，當有人能受持讀誦，手持此經恭敬供養不？
佛言：若今聞經明信解了，於將來世亦能受持讀誦，為他解說，手持此經禮拜供養。若有沙門、婆羅門、天、人及阿修羅，今聞此經，於未來世更不聞者，無有是處。何以故？以今聞法因緣力故，若於後世亦得聞法，必能信解。譬如長者，多諸男女，其家大富，財寶無量，金、銀、琉璃、珊瑚、虎珀、車&#;、馬瑙、真珠、珂貝、奴婢、僮仆、象、馬、車乘，有如是等一切財寶，置之於後，游行他方，還至本處，得此寶不？
阿難言：得。何以故？此諸財寶本屬己故。
佛言：阿難！如是法寶，今得聞者，即是己法，後還復聞。我今亦以佛眼見現在世受持讀誦此經典者，後則還得，如今無異。若未來世有諸眾生受持此經者，皆以佛眼觀察，如今所見，等無有異。若有誹謗此經典者，我以佛眼明見此人，亦如今日。
阿難白佛言：世尊！若人不信不解，誹謗是經，當趣何所？
佛言：止！止！阿難！莫作是問。
阿難白佛言：世尊！唯愿說之！當使未來眾生有不信者聞斯果報，則便恐怖，令生信解。
佛言：若是誹謗不信果報，所受苦痛，與五逆業其罪同等。若以利刀煞害眾生滿三千大千世界，於意云何？是人罪報當趣何所？
阿難言：是人業報當趣惡道。
佛言：阿難！汝今應當作如是知，若河沙諸佛入涅盤後，為供養舍利造作塔廟，有人惡心焚燒毀壞，於意云何？是人當得幾所罪報？
阿難言：如是人等受報甚苦，則不可說，亦不可聞。若誹謗此經，說其過惡，所得罪報亦復如是，不可得聞。何以故？是人毀壞過去、未來、現在諸佛一切法眼故。
佛言：若見有人受持讀誦此經典者，而起誹謗、輕笑、毀訾，教他不信，令使是人不得讀誦、如法受持，當知是人其罪甚重，復多於彼。
阿難言：若滿三千大千世界眾生具足十善，住菩提道，若有壞如是等人眼者，得幾所罪？
佛言：是人當於無量阿僧只劫所受諸身，則常生盲，於地獄中受苦無間，常挑其目。
佛言：若有一人於此經中而生誹謗，心不信者，我說是人罪亦如彼。
阿難言：若有菩薩住於菩提，信解此經，受持不疑，當趣何所？
佛言：是名隨順供養諸佛，等無有異。
阿難言：若復有人不信是經而自誹謗，亦教他人令生誹謗，如此人者，當受何身？受何等苦？
佛言：止！止！阿難！莫作是問！
阿難言：惟愿世尊時為解說，令此四眾若有疑惑，生不信者，聞佛說已，當自悔過，得生信心！
佛言：若復有人不信是經，向他誹謗，當得十千由旬身，受如是大形，獲無量苦。
阿難言：是人不慎舌故，復有何相？
佛言：此人罪報，其舌縱廣一千由旬，以五百億大熱鐵犁而耕其舌，復以五百億大熱鐵丸雨其舌上。何以故？不慎惡業，誹謗過故，受如是苦。
爾時，四眾聞是語已，身毛皆豎，悲泣盈目，自投於地，皆共同聲唱如是言：世尊！若族姓男女如是誹謗，當獲斯罪。是故我今代其懺悔，使滅眾罪，不受如是大惡果報。今於佛前及余十方無量佛前，我等愚冥，不自知過，唯有佛眼實見實證，皆悉懺悔，自今以後不敢重作。猶如嬰兒無所識知，不能曉了分別善根，我今至誠深自咎責。惟愿世尊當垂憐愍，受我懺悔！
佛言：善哉！善哉！
是時，四眾各言：我今誠心自歸，所有諸罪悉皆懺悔，不敢覆藏。
佛言：汝等如是至心懺悔，一切善法無不增長。
爾時，阿難白佛言：世尊！今此眾中有生疑者，惡業罪障亦如是耶？
佛時答言：於此眾中若生疑者，可即懺悔，所有余罪，受報輕微。
阿難言：云何受罪輕微？
佛言：是人臨命終時，諸毛孔中皆悉受苦，喻如泥犁，等無有異。何以故？能信如來所說言教，及信無量阿僧只佛，亦自悔過。阿難！是族姓男女則不舍過去、未來、現在一切佛眼，若彼欲見無量阿僧只佛，及見無量金剛葉蓮華光明遍照殊勝妙相。
爾時，釋提桓因現長者身，以種種華散諸四眾，唱如是言：當以此華供養於佛，乃至供養如是經典。
爾時，四眾即取諸華以散佛上，變成華蓋，而白佛言：世尊！以何因緣，現是瑞相，今於佛前有是蓮華，及無量河沙一切佛前亦復皆有如是等華？
佛言：為說是經功德威力，故現此瑞。如是相者，當知皆是神力所持。
爾時，阿難白佛言：世尊！佛威神力乃至如是護持法耶？
佛言：阿難！實我神力護持是法，乃至河沙諸佛亦皆護持。
爾時，阿難白佛言：世尊！此經當何名？斯經云何受持？
佛言：是經名為無著果無有種種諸雜惡報，如是受持；信行、法行、八輩、須陀洹、斯陀含、阿那含、阿羅漢、辟支佛解是假名無有真實，如是受持；名為舍魔，如是受持；亦名六波羅蜜，如是受持。何以故？阿難！若有如是信解、受持、讀誦、書寫此經，為他人說，當知是善男子、善女人即是具足六波羅蜜。
阿難言：云何受持、讀誦、書寫此經，為他人說，即得具足六波羅蜜？
佛言：若善男子、善女人等，有能信解此經典者，即具足檀波羅蜜；於此法中，心不犯戒，是名具足尸波羅蜜；若讀是經，心忍不退，是名具足羼提波羅蜜；能於此經心不退沒，是名具足毗離耶波羅蜜；信樂此經，心不散亂，是名具足禪波羅蜜；諦了此經，無分別相，是名具足般若波羅蜜。是故此經與六波羅蜜相應，亦名一切諸佛所說不退法輪廣博嚴凈。
阿難言：是經名字不可得聞，何況得見。初、中、後善，具足受持。
佛言：如是！如是！實如汝說。
阿難言：得聞此經，是人生死余幾所耶？
佛言：若人得聞不退法輪廣博嚴凈方等經名，此人生死余則千劫。
阿難言：若聞此經名字，信解能受，發菩提心，是人功德當住何地？
佛言：若有得聞是經名者，則受阿耨多羅三藐三菩提記，得不退轉地。
爾時，四眾前皆有蓮華座若干種色，復有百千萬億種葉。時諸四眾踴躍歡喜，各取此華以奉散佛，而作是言：我等皆當為人廣說如是經典，分別顯示，使不斷絕。
爾時，世尊熙怡微笑，作天伎樂，香風時來，其氣芬馥。多有諸天於虛空中亦作無量種種天樂，雨諸天香、細末、栴檀、沉水、膠香，閻浮檀金末及諸銀末，摩尼寶網羅覆其上，及五種色曼陀羅華、摩訶曼陀羅華、曼殊沙華、摩訶曼殊沙華、迦迦羅華、摩訶迦迦羅華、一切優鉢羅華、拘物頭華、芬陀利華，及香瓔珞、涂香、末香，一切諸天所有供養遍滿虛空。地上人民亦整衣服，散花供養。復有諸余眾生皆以臂腳寶環手釧，解頸諸瓔，無量寶冠，以奉上佛。復有諸余眾生以其金銀散於佛上。復有諸余眾生心皆歡喜，出大音聲唱言：善哉！善哉！及諸象馬出和雅音，虛空諸鳥隨類音聲以用供養。地獄眾生皆得暫樂，畜生眾生更相愛念，如父母想，閻羅王界一切眾生亦暫受樂，餓鬼眾生皆悉得除饑渴苦惱。
爾時，天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等，各受快樂，更相慈愍，猶如父子。
爾時，阿難白佛言：世尊！如來今者以何因緣而微笑耶？
爾時，佛告阿難：一切四眾：比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等，若於今世後世聞此經者，皆得不退轉於阿耨多羅三藐三菩提，能為他人廣說是經，無所損減，亦如我今分別解說，等無有異。
阿難！聞此經已，心生信解，即是佛種，何況受持、讀誦、修行。當知是人去一切種智則為不遠，當得一切智、自然智，是故此經名不退轉法輪之印，能為諸菩薩等作大利益，亦為一切眾生發於無上道心因緣；能發心已，便於此經具足成就。
阿難！如來以一切智示諸眾生，若復有人雖離佛智，但聞此經，即得自然智及佛智利，亦即受記。是故此經名為不退轉法輪廣博嚴凈，亦名成就具足善根莊嚴方便為作利益行大乘者。阿難當知！
爾時，如來廣說是經，無量菩薩皆得成就無生法忍，無量無邊阿僧只等億數眾生皆悉得住不退轉於阿耨多羅三藐三菩提。
佛說經已，文殊師利、舍利弗、阿難等，及諸四眾：比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等，皆大歡喜，頂受奉行，作禮而去。