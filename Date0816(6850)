尒時，佛告天帝釋言：如是！如是！如汝所說。憍尸迦！若善男子善女人等，不離一切智智心，以無所得而為方便，於此般若波羅蜜多至心聽聞，受持讀誦，精勤修學，如理思惟，廣為有情宣說流布，或有書寫，種種莊嚴，供養恭敬，尊重贊嘆，復以種種上妙花鬘、涂散等香、衣服、瓔珞、寶幢、幡蓋、諸妙珍奇、伎樂、燈明而為供養，所生福聚，無量無邊，不可思議，不可稱計。何以故？憍尸迦！以此般若波羅蜜多能辦如來應正等覺一切智、道相智、一切相智，亦辦布施波羅蜜多乃至般若波羅蜜多，亦辦內空乃至無性自性空，亦辦四念住，廣說乃至十八佛不共法，亦辦五眼、六神通，亦辦一切三摩地門、陀羅尼門，亦辦成熟有情、嚴凈佛土，亦辦一切聲聞、獨覺及無上乘，亦辦如來應正等覺所證無上正等菩提。
以是故，憍尸迦！若善男子善女人等，不離一切智智心，以無所得而為方便，於此般若波羅蜜多至心聽聞，受持讀誦，精勤修學，如理思惟，廣為有情宣說流布，或有書寫，種種莊嚴，乃至燈明而為供養，以前所造窣堵波福比此福聚，百分不及一，千分不及一，百千分不及一，乃至鄔波尼煞曇分亦不及一。
何以故？憍尸迦！若此般若波羅蜜多甚深經典人中流布，即此世間佛寶、法寶、苾芻僧寶終不隱沒；若此般若波羅蜜多甚深經典人中住者，世間常有十善業道，若四靜慮、四無量、四無色定，若布施波羅蜜多乃至般若波羅蜜多，若內空乃至無性自性空，若四念住，廣說乃至十八佛不共法，若一切三摩地門、陀羅尼門，若一切智、道相智、一切相智，若剎帝利大族、婆羅門大族、長者大族、居士大族，若四大王眾天乃至非想非非想處天，若聲聞乘、獨覺乘、無上乘，若預流、一來、不還、阿羅漢、獨覺，若菩薩摩訶薩成熟有情，嚴凈佛土，若諸如來應正等覺證得無上正等菩提，轉妙法輪，度無量眾，如是勝事，終不隱沒。
尒時，三千大千世界所有四大王眾天乃至色究竟天，同聲共白天帝釋言：大仙！於是甚深般若波羅蜜多應受應持，應讀應誦，應精勤修學，應如理思惟，應供養恭敬，尊重贊嘆。何以故？大仙！若受持讀誦，精勤修學，如理思惟，供養恭敬，尊重贊嘆如是般若波羅蜜多，則令一切惡法損減，善法增益，亦令一切天眾增益，諸阿素洛朋黨損減，亦令一切佛眼、法眼、僧眼不滅，亦令一切佛種、法種、僧種不斷。大仙當知！由三寶種不斷絕故，世間便有布施波羅蜜多乃至般若波羅蜜多，亦有內空乃至無性自性空，亦有四念住廣說乃至十八佛不共法，亦有一切三摩地門、陀羅尼門，亦有一切智、道相智、一切相智，亦有預流果乃至阿羅漢果，亦有獨覺菩提，亦有菩薩摩訶薩行，亦有無上正等菩提。是故，大仙！於此般若波羅蜜多應受持讀誦，精勤修學，如理思惟，供養恭敬，尊重贊嘆。
尒時，佛告天帝釋言：憍尸迦！汝應於此甚深般若波羅蜜多受持讀誦，精勤修學，如理思惟，供養恭敬，尊重贊嘆。何以故？憍尸迦！若阿素洛及惡朋黨起如是念：我等當與天帝釋軍交陣戰諍。尒時，汝等諸天眷屬，應各至誠誦念如是甚深般若波羅蜜多，供養恭敬，尊重贊嘆，時阿素洛及諸朋黨所起惡心即皆息滅。
憍尸迦！若諸天子或諸天女五衰相現，其心驚惶，恐墮惡趣。尒時，汝等諸天眷屬應住其前，至誠誦念如是般若波羅蜜多。時彼天子或彼天女，聞是般若波羅蜜多，善根力故，於此般若波羅蜜多生凈信故，五衰相沒，身意泰然，設有命終，還生本處，受天富樂，倍勝於前。何以故？憍尸迦！聞信般若波羅蜜多功德威力甚廣大故。
憍尸迦！若善男子善女人等，或諸天子及諸天女，甚深般若波羅蜜多一經其耳，善根力故，定當漸次證得無上正等菩提。何以故？憍尸迦！過去未來現在諸佛及諸弟子，一切皆學如是般若波羅蜜多，證得無上正等菩提，入無余依般涅盤界。何以故？憍尸迦！如是般若波羅蜜多普攝一切菩提分法，若諸佛法、若菩薩法、若獨覺法、若聲聞法，皆具攝故。
尒時，天帝釋白佛言：世尊！如是般若波羅蜜多是大神咒，是大明咒，是無上咒，是無等等咒，是一切咒王，最尊最勝，最上最妙，能伏一切，不為一切之所降伏。何以故？世尊！如是般若波羅蜜多能除一切惡不善法，能攝一切殊勝善法。
尒時，佛告天帝釋言：如是！如是！如汝所說。何以故？憍尸迦！過去未來現在諸佛皆因如是甚深般若波羅蜜多大神咒王，證得無上正等菩提，轉妙法輪，度無量眾。所以者何？依因如是甚深般若波羅蜜多大神咒王，世間便有十善業道，若四靜慮、四無量、四無色定，若布施波羅蜜多乃至般若波羅蜜多，若內空乃至無性自性空，若四念住廣說乃至十八佛不共法，若真如、法界、法性、實際、不虛妄性、不變異性、法定、法住、不思議界，若四圣諦，若五眼、六神通，若預流果乃至阿羅漢果，若獨覺菩提，若諸菩薩摩訶薩行，若佛無上正等菩提，若一切智、道相智、一切相智。
復次，憍尸迦！依因菩薩摩訶薩故，世間便有十善業道，廣說乃至一切相智。譬如依因滿月輪故，諸星宿等，皆得增明，如是依因諸菩薩故，十善業道廣說乃至一切相智皆得顯了。若諸如來應正等覺未出世時，唯有菩薩具足種種方便善巧，為諸有情無倒宣說一切世間、出世間法，菩薩所有方便善巧皆從如是甚深般若波羅蜜多而得生長。諸菩薩摩訶薩成就方便善巧力故，能行布施波羅蜜多乃至般若波羅蜜多，能行內空乃至無性自性空，能行四念住，廣說乃至十八佛不共法，不證聲聞及獨覺地，成熟有情，嚴凈佛土，具足攝取壽量圓滿、佛土圓滿、眷屬圓滿、眾具圓滿、色力圓滿，乃至證得一切相智，皆由般若波羅蜜多而得成就。
復次，憍尸迦！若善男子善女人等，於此般若波羅蜜多至心聽聞，受持讀誦，精勤修學，如理思惟，書寫解說，廣令流布，當得成就現在未來殊勝功德。
時天帝釋便白佛言：是善男子善女人等，云何成就現在未來殊勝功德？
佛言：憍尸迦！若善男子善女人等，於此般若波羅蜜多至心聽聞，受持讀誦，精勤修學，如理思惟，書寫解說，廣令流布，是善男子善女人等，現在不為毒藥所害，刀兵所傷，火所焚燒，水所漂溺，乃至不為四百四病之所夭歿，除先定業，現世應受。憍尸迦！是善男子善女人等，若遭官事，怨賊逼迫，至心誦念如是般若波羅蜜多，若至其所，終不為彼譴罰加害。何以故？憍尸迦！如是般若波羅蜜多威德勢力，法令尒故。憍尸迦！是善男子善女人等，若有欲至國主、王子、大臣等處，至心誦念如是般若波羅蜜多，必為王等歡喜問訊，供養恭敬，尊重贊嘆。何以故？憍尸迦！是善男子善女人等，常於有情發起慈悲喜舍心故。憍尸迦！是善男子善女人等，常得成就如是等類現在功德。
憍尸迦！若善男子善女人等，於此般若波羅蜜多至心聽聞，受持讀誦，精勤修學，如理思惟，書寫解說，廣令流布，是善男子善女人等，隨所生處，常不遠離十善業道，若四靜慮、四無量、四無色定，若布施波羅蜜多乃至般若波羅蜜多，若內空乃至無性自性空，若四念住廣說乃至十八佛不共法，若一切三摩地門、陀羅尼門，若一切智、道相智、一切相智，不墮地獄、傍生、鬼界，除愿往彼成熟有情。隨所生處，常具諸根，支體無缺，永不生在貧窮、下賤、工師、雜類、屠膾、漁獵、盜賊、獄吏及補羯娑、旃荼羅家、若戍達羅貿易卑族。隨所生處，具三十二大丈夫相，八十隨好圓滿莊嚴，一切有情，見者歡喜，多生有佛嚴凈土中，蓮華化生，不造眾惡，常不遠離菩薩神通，隨心所愿，游諸佛土，從一佛國至一佛國，親近供養諸佛世尊，成熟有情，嚴凈佛土，聽聞正法，如說修行，漸次證得一切智智。憍尸迦！是善男子善女人等，當得成就如是等類未來功德。
以是故，憍尸迦！若善男子善女人等，欲得如是現在未來殊勝功德，乃至無上正等菩提者，應常不離一切智智心，以無所得為方便，於此般若波羅蜜多甚深經典至心聽聞，受持讀誦，精勤修學，如理思惟，書寫解說，廣令流布，復以種種上妙花鬘、涂散等香、衣服、瓔珞、寶幢、幡蓋、諸妙珍奇、伎樂、燈明而為供養。
時有眾多外道梵志為求佛過，來詣佛所。時天帝釋見已，念言：今此眾多外道梵志來趣法會，伺求佛短，將非般若留難事耶？我當誦念從佛所受甚深般若波羅蜜多，令彼邪徒退還本所。念已，便誦甚深般若波羅蜜多。於是眾多外道梵志遙申敬相，右繞世尊，從所來門，復道而去。
時舍利子見已，念言：彼有何緣，適來還去？
尒時，佛告舍利子言：彼外道等，來求我失，由天帝釋誦念般若波羅蜜多，令彼還去。舍利子！我不見彼外道梵志有少白法，唯懷惡心，為求我過，來至我所。舍利子！我都不見一切世間有天、魔、梵、若諸沙門、婆羅門等有情之類，說般若時，懷勃惡心，來求得便。何以故？舍利子！由此三千大千世界所有四大王眾天乃至色究竟天，若諸聲聞、獨覺、菩薩、佛，及一切具大威力龍神、藥叉、人非人等，皆共守護如是般若波羅蜜多，不令眾惡為作留難。何以故？舍利子！是諸天等，皆依般若波羅蜜多威力生故。又舍利子！十方各如殑伽沙界一切如來應正等覺、聲聞、獨覺、菩薩、諸天、龍神、藥叉、人非人等，皆共守護如是般若波羅蜜多，不令眾惡為作留難。何以故？舍利子！彼諸佛等，皆依般若波羅蜜多威力生故。
尒時，惡魔竊作是念：今者如來應正等覺四眾圍繞，及欲、色界諸天人等，皆同集會，宣說般若波羅蜜多，此中定有菩薩摩訶薩得受無上正等菩提記，我當往至，破壞其眼。作是念已，化作四軍，奮威勇銳，來詣佛所。
時天帝釋見已，念言：將非惡魔化作此事來欲惱佛，并與般若波羅蜜多而作留難？何以故？如是四軍嚴飾殊麗，影堅勝軍、釋迦王種、栗呫毗種、力士種等所有四軍皆不能及，由此定知魔所化作。惡魔長夜伺求佛短，壞諸有情所修勝事，我當誦念從佛所受甚深般若波羅蜜多，令彼惡魔退還本所。念已，便誦甚深般若波羅蜜多，於是惡魔復道而去，甚深般若波羅蜜多力所逼故。
時眾會中所有四大王眾天乃至色究竟天，各各化作種種天花及香鬘等諸妙供具，踴身空中，而散佛上，合掌恭敬，同白佛言：愿此般若波羅蜜多在贍部洲人中久住。何以故？世尊！乃至如是甚深般若波羅蜜多在贍部洲人中流布，當知此處佛寶、法寶、苾芻僧寶久住不滅，於此三千大千世界，乃至十方無量無數無邊世界亦復如是，由此菩薩摩訶薩眾及殊勝行亦可了知。世尊！隨諸方域，有善男子善女人等，以凈信心書持如是甚深般若波羅蜜多，供養恭敬，尊重贊嘆，當知是處有妙光明，除滅暗冥，生諸勝利。
尒時，佛告天帝釋等諸天眾言：如是！如是！如汝所說。乃至如是甚深般若波羅蜜多在贍部洲人中流布，當知此處佛寶、法寶、苾芻僧寶久住不滅，於此三千大千世界，乃至十方無量無數無邊世界亦復如是，由此菩薩摩訶薩眾及殊勝行亦可了知。隨諸方域，有善男子善女人等，以凈信心書持如是甚深般若波羅蜜多，供養恭敬，尊重贊嘆，當知是處有妙光明，除滅暗冥，生諸勝利。
時諸天眾復各化作種種天花及香鬘等而散佛上，重白佛言：若善男子善女人等，於此般若波羅蜜多甚深經典至心聽聞，受持讀誦，精勤修學，如理思惟，書寫解說，廣令流布，是善男子善女人等，魔及魔軍不能得便，我等天眾亦常隨逐，勤加擁護，令無損惱。何以故？世尊！是善男子善女人等，我等諸天敬事如佛，或如似佛，尊重法故。
時天帝釋復白佛言：是善男子善女人等，非少善根能成此事，必於先世無量佛所，多集善根，多發正愿，多供養佛，多事善友，乃能於此甚深般若波羅蜜多至心聽聞，受持讀誦，精勤修學，如理思惟，書寫解說，廣令流布。世尊！若善男子善女人等，欲得諸佛一切相智，當求般若波羅蜜多，欲得般若波羅蜜多，當求諸佛一切相智。何以故？諸佛所得一切相智皆從般若波羅蜜多而得生故，一切般若波羅蜜多皆從諸佛一切相智而得生故。所以者何？諸佛所得一切相智不異般若波羅蜜多，一切般若波羅蜜多不異諸佛一切相智，諸佛所得一切相智與此般若波羅蜜多，當知無二亦無二處。
尒時，佛告天帝釋言：如是！如是！如汝所說。是故般若波羅蜜多功德威神最尊最勝。
尒時，具壽慶喜白佛言：世尊！何緣如來應正等覺不廣稱贊布施等五波羅蜜多乃至十八佛不共法，但廣稱贊第六般若波羅蜜多？
佛告慶喜：第六般若波羅蜜多能與前五波羅蜜多乃至十八佛不共法為尊為導，故我但廣稱贊般若波羅蜜多。復次，慶喜！於意云何？若不回向一切相智而修布施乃至十八佛不共法，可名真修布施波羅蜜多乃至十八佛不共法不？
慶喜對曰：不也，世尊！不也，善逝！
佛言：慶喜！要由回向一切相智而修布施乃至十八佛不共法，乃可名為真修布施波羅蜜多乃至十八佛不共法。是故般若波羅蜜多能與前五波羅蜜多乃至十八佛不共法為尊為導，故我但廣稱贊般若波羅蜜多。
具壽慶喜復白佛言：云何回向一切相智而修布施乃至十八佛不共法，方得名為真修布施波羅蜜多乃至十八佛不共法？
佛言：慶喜！以無二為方便，無生為方便，無所得為方便，回向一切相智而修布施乃至十八佛不共法，如是回向一切相智而修布施乃至十八佛不共法，乃得名為真修布施波羅蜜多乃至十八佛不共法。
具壽慶喜復白佛言：以何無二為方便，無生為方便，無所得為方便，回向一切相智而修布施乃至十八佛不共法，乃得名為真修布施波羅蜜多乃至十八佛不共法？
佛言：慶喜！以色受想行識乃至無上正等菩提無二為方便，無生為方便，無所得為方便，回向一切相智而修布施乃至十八佛不共法，方得名為真修布施波羅蜜多乃至十八佛不共法。
具壽慶喜白言：世尊！云何以色受想行識乃至無上正等菩提無二為方便，無生為方便，無所得為方便，回向一切相智而修布施乃至十八佛不共法，乃得名為真修布施波羅蜜多乃至十八佛不共法？
佛言：慶喜！色受想行識，色受想行識性空；乃至無上正等菩提，無上正等菩提性空。何以故？以色受想行識乃至無上正等菩提性空與布施波羅蜜多乃至十八佛不共法，皆無二無二處故。
慶喜當知！由般若波羅蜜多故，能回向一切相智，由回向一切相智故，能令布施波羅蜜多乃至十八佛不共法得至究竟，是故般若波羅蜜多於前五種波羅蜜多乃至十八佛不共法為尊為導，故我但廣稱贊般若波羅蜜多。
慶喜當知！譬如大地，以種散中，眾緣和合，則得生長，應知大地與種生長，為所依止，為能建立。如是般若波羅蜜多及所回向一切相智與前五種波羅蜜多乃至十八佛不共法為所依止，為能建立，令得生長故，此般若波羅蜜多於前五種波羅蜜多乃至十八佛不共法為尊為導，故我但廣稱贊般若波羅蜜多，非布施等。
尒時，天帝釋白佛言：世尊！今者如來應正等覺於此般若波羅蜜多一切功德說猶未盡。所以者何？我從世尊所受般若波羅蜜多，功德深廣，無量無邊際。諸善男子善女人等，於此般若波羅蜜多至心聽聞，受持讀誦，精勤修學，如理思惟，廣為有情宣說流布，所獲功德亦無邊際。若有書寫如是般若波羅蜜多甚深經典，種種嚴飾，復以無量上妙花鬘、涂散等香、衣服、瓔珞、寶幢、幡蓋、諸妙珍奇、伎樂、燈明而為供養，所獲功德亦無邊際。
世尊！若善男子善女人等，於此般若波羅蜜多甚深經典至心聽聞，受持讀誦，精勤修學，如理思惟，書寫解說，廣令流布，由此因緣，世間便有十善業道，若四靜慮、四無量、四無色定，若布施波羅蜜多乃至般若波羅蜜多，若內空乃至無性自性空，若四念住廣說乃至十八佛不共法，若預流果乃至阿羅漢果，若獨覺菩提，若諸菩薩摩訶薩行，若佛無上正等菩提，若諸世間所有勝事，無不出現。
尒時，佛告天帝釋言：憍尸迦！我不說此甚深般若波羅蜜多但有如前所說功德。何以故？憍尸迦！甚深般若波羅蜜多具足無邊勝功德故。憍尸迦！我亦不說於此般若波羅蜜多甚深經典至心聽聞，受持讀誦，精勤修學，如理思惟，廣為有情宣說流布，及能書寫，種種嚴飾，復以無量上妙花鬘、涂散等香、衣服、瓔珞、寶幢、幡蓋、諸妙珍奇、伎樂、燈明而為供養，諸善男子善女人等，但有如前所說功德。何以故？憍尸迦！若善男子善女人等，不離一切智智心，以無所得為方便，於此般若波羅蜜多甚深經典至心聽聞，受持讀誦，精勤修學，如理思惟，廣為有情宣說流布，或復書寫，種種嚴飾，復以無量上妙花鬘乃至燈明而為供養，是善男子善女人等，成就無量殊勝戒蘊、定蘊、慧蘊、解脫蘊、解脫智見蘊。
憍尸迦！是善男子善女人等，當知如佛。何以故？受持過去未來現在一切如來應正等覺無上道故，決定趣向佛菩提故，利益安樂一切有情無窮盡故，超過聲聞、獨覺地故。憍尸迦！聲聞、獨覺所有戒蘊、定蘊、慧蘊、解脫蘊、解脫智見蘊，比此善男子善女人等所有戒蘊、定蘊、慧蘊、解脫蘊、解脫智見蘊，百分不及一，千分不及一，乃至鄔波尼煞曇分亦不及一。何以故？憍尸迦！是善男子善女人等，超過一切聲聞、獨覺下劣心想，於諸聲聞、獨覺乘法，終不稱贊，於一切法無所不知，謂能正知，無所有故。
憍尸迦！若善男子善女人等，不離一切智智心，以無所得為方便，於此般若波羅蜜多甚深經典至心聽聞，受持讀誦，精勤修學，如理思惟，廣為有情宣說流布，或復書寫，種種嚴飾，復以無量上妙花鬘乃至燈明而為供養，我說獲得現在未來無量無邊功德勝利。
時天帝釋即白佛言：我等諸天，常隨衛護是善男子善女人等，不令一切人非人等種種惡緣之所惱害。
尒時，佛告天帝釋言：憍尸迦！若善男子善女人等，以應一切智智心，用無所得為方便，於此般若波羅蜜多甚深經典受持讀誦，時有無量百千天子為聽法故，皆來集會，歡喜踴躍，敬受如是甚深般若波羅蜜多。
憍尸迦！若善男子善女人等，以應一切智智心，用無所得為方便，宣說如是甚深般若波羅蜜多相應之法，時有無量諸天子等，皆來集會，以天威力，令說法師增益辯才，宣暢無盡。
憍尸迦！若善男子善女人等，以應一切智智心，用無所得為方便，宣說如是甚深般若波羅蜜多，時有無量諸天子等，敬重法故，皆來集會，以天威力，令說法師辯才無滯，設有障難，不能遮斷。
憍尸迦！諸善男子善女人等，以應一切智智心，用無所得為方便，於此般若波羅蜜多甚深經典至心聽聞，受持讀誦，精勤修學，如理思惟，廣為有情宣說流布，或復書寫，眾寶嚴飾，復以種種上妙花鬘乃至燈明而為供養，於現在世當獲無邊功德勝利，魔及魔軍不能擾惱。
復次，憍尸迦！若善男子善女人等，於四眾中宣說如是甚深般若波羅蜜多，心無怯怖，不為一切論難所伏。何以故？憍尸迦！彼由如是甚深般若波羅蜜多所加佑故。又此般若波羅蜜多秘密藏中，具廣分別一切法故，所謂善法、非善法、有記法、無記法、有漏法、無漏法、世間法、出世間法、有為法、無為法、聲聞法、獨覺法、菩薩法、如來法，諸如是等無量百千差別法門，皆入此攝。又由如是諸善男子善女人等，善住內空乃至無性自性空故，都不見有能論難者，亦不見有所論難者，亦不見有所說般若波羅蜜多。以是故，憍尸迦！此善男子善女人等，由是般若波羅蜜多大威神力所護持故，不為一切異學論難及諸怨敵之所屈伏。
復次，憍尸迦！若善男子善女人等，於此般若波羅蜜多甚深經典至心聽聞，受持讀誦，精勤修學，如理思惟，書寫解說，廣令流布，是善男子善女人等，心常不驚不恐不怖，心不沈沒，亦不憂悔。何以故？憍尸迦！是善男子善女人等，都不見有可驚、可恐、可怖、沈沒、憂悔事故。憍尸迦！若善男子善女人輩，欲得此等現在無邊功德勝利，當於如是甚深般若波羅蜜多至心聽聞，受持讀誦，精勤修學，如理思惟，書寫解說，廣令流布，供養恭敬，尊重贊嘆，無得暫舍。
復次，憍尸迦！若善男子善女人等，以應一切智智心，用無所得為方便，於此般若波羅蜜多甚深經典至心聽聞，受持讀誦，精勤修學，如理思惟，書寫解說，廣令流布，供養恭敬，尊重贊嘆，是善男子善女人等，為父母、師長、親友、國王、大臣及諸沙門、婆羅門等之所愛敬，亦為十方無邊世界一切如來應正等覺、菩薩摩訶薩、獨覺、阿羅漢、不還、一來、預流果等之所愛念，復為世間諸天、魔、梵、人及非人、阿素洛等之所愛護。是善男子善女人等，成就最勝無斷辯才，於一切時修行布施乃至般若波羅蜜多，安住內空乃至無性自性空，修行四念住，廣說乃至十八佛不共法，修行一切三摩地門、陀羅尼門，成熟有情，嚴凈佛土，修行一切智、道相智、一切相智，無懈廢。是善男子善女人等，不為一切外道異論及諸怨敵之所降伏，而能降伏外道異論及諸怨敵。憍尸迦！若善男子善女人等，欲得如是現在未來無斷無盡功德勝利，應於如是甚深般若波羅蜜多，以應一切智智心，用無所得為方便，至心聽聞，受持讀誦，精勤修學，如理思惟，書寫解說，廣令流布，供養恭敬，尊重贊嘆。
復次，憍尸迦！若善男子善女人等，書寫如是甚深般若波羅蜜多，種種莊嚴，置清凈處，供養恭敬，尊重贊嘆，時此三千大千世界及余十方無邊世界所有四大王眾天乃至廣果天已發無上菩提心者，來是處觀禮，讀誦如是般若波羅蜜多，供養恭敬，尊重贊嘆，右繞禮拜，合掌而去；所有凈居天，謂無繁天、無熱天、善現天、善見天、色究竟天亦來此觀禮，讀誦如是般若波羅蜜多，供養恭敬，尊重贊嘆，右繞禮拜，合掌而去。時此三千大千世界及余十方無邊世界，有大威德諸龍、藥叉、健達縛、阿素洛、揭路茶、緊捺落、莫呼洛伽、人非人等，亦來此觀禮，讀誦如是般若波羅蜜多，供養恭敬，尊重贊嘆，右繞禮拜，合掌而去。
憍尸迦！是善男子善女人等，應作是念：今此三千大千世界及余十方無邊世界所有四大王眾天乃至色究竟天，并余無量有大威德諸龍、藥叉、健達縛、阿素洛、揭路茶、緊捺落、莫呼洛伽、人非人等，常來至此觀禮，讀誦我所書寫甚深般若波羅蜜多，供養恭敬，尊重贊嘆，右繞禮拜，合掌而去，此我則為已設法施。作是念已，歡喜踴躍，令所獲福，倍復增長。
憍尸迦！是善男子善女人等，由此三千大千世界及余十方無邊世界所有四大王眾天乃至色究竟天，并余無量有大威德諸龍、藥叉、健達縛、阿素洛、揭路茶、緊捺落、莫呼洛伽、人非人等，常來至此，隨逐擁護，不為一切人非人等之所惱害，唯除宿世定惡業因，現在應熟，或轉重業，現世輕受。
憍尸迦！是善男子善女人等，由此般若波羅蜜多甚深經典大威神力，獲如是等現世種種功德勝利，謂諸天等已發無上菩提心者，或依佛法已獲殊勝利樂事者，敬重法故，來至此，隨逐擁護，增其勢力。何以故？憍尸迦！是善男子善女人等，已發無上正等覺心，為救拔諸有情故，為成熟諸有情故，為不舍諸有情故，為利樂諸有情故，彼諸天等亦復如是，由此因緣，常來擁護是善男子善女人等，令無惱害。