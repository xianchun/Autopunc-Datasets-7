毛詩序：甫田，大夫刺襄公也。無禮義而求大功，不脩德而求諸侯，志大心勞，所以求者非其道也。
國風齊甫田無田甫田，維莠驕驕。無思遠人，勞心忉忉。無田甫田，維莠桀桀。無思遠人，勞心怛怛。婉兮孌兮，緫角丱兮。未幾見兮，突而弁兮。
甫田，三章，章四句。
毛詩序：甫田，刺幽王也。君子傷今而思古焉。
小雅甫田之什甫田倬彼甫田，歲取十千。我取其陳，食我農人，自古有年。今適南畝，或耘或耔。黍稷薿薿。攸介攸止，烝我髦士。
以我齊明，與我犧羊，以社以方。我田既臧，農夫之慶。琴瑟擊鼓，以御田祖。以祈甘雨，以介我稷黍，以穀我士女。
曾孫來止，以其婦子，饁彼南畝。田畯至喜，攘其左右，嘗其旨否。禾易長畝，終善且有。曾孫不怒，農夫克敏。
曾孫之稼，如茨如梁，曾孫之庾，如坻如京。乃求千斯倉，乃求萬斯箱，黍稷稻粱。農夫之慶，報以介福，萬壽無疆。
甫田，四章，章十句。
