我聞如是：
國，在勝林給孤獨園。
爾時，尊者舍梨子告諸比丘：諸賢！我今為汝說五除惱法，諦聽！諦聽！善思念之。彼諸比丘受教而聽。
尊者舍梨子言：云何為五？諸賢！或有一人身不凈行，口凈行；若慧者見，設生恚惱，應當除之。復次，諸賢！或有一人口不凈行，身凈行；若慧者見，設生恚惱，應當除之。復次，諸賢！或有一人身不凈行，口不凈行，心少有凈；若慧者見，設生恚惱，應當除之。復次，諸賢！或有一人身不凈行，口、意不凈行；若慧者見，設生恚惱，應當除之。復次，諸賢！或有一人身凈行，口、意凈行；若慧者見，設生恚惱，應當除之。
諸賢！或有一人身不凈行，口凈行；若慧者見，設生恚惱，當云何除？諸賢！猶如阿練若比丘持糞掃衣，見糞聚中所棄弊衣，或大便污或小便、涕、唾及余不凈之所染污，見已，左手執之，右手舒張；若非大便、小便、涕、唾及余不凈之所污處，又不穿者，便裂取之。如是，諸賢！或有一人身不凈行，口凈行，莫念彼身不凈行也，但當念彼口之凈行；若慧者見，設生恚惱，應如是除。
諸賢！或有一人口不凈行，身凈行；若慧者見，設生恚惱，當云何除？諸賢！猶村外不遠，有深水池，藁
草所覆。若有人來，熱極煩悶，饑渴頓乏，風熱所逼，彼至池已，脫衣置岸，便入池中，兩手披*藁，恣意快浴，除熱煩悶，饑渴頓乏。如是，諸賢！或有一人口不凈行，身有凈行，莫念彼口不凈行，但當念彼身之凈行；若慧者見，設生恚惱，應如是除。
諸賢！或有一人身不凈行，口不凈行，心少有凈；若慧者見，設生恚惱，當云何除？諸賢！猶四衢道，有牛跡水。若有人來，熱極煩悶，饑渴頓乏，風熱所逼，彼作是念：此四衢道牛跡少水，我若以手以葉取者，則擾渾濁，不得除我熱極煩悶、饑渴頓乏，我寧可跪，手膝拍地，以口飲水。彼卽長*跪，手膝拍地，以口飲水，彼卽得除熱極煩悶、饑渴頓乏。如是，諸賢！或有一人身不凈行，口不凈行，心少有凈，莫得念彼身不凈行，口不凈行，但當念彼心少有凈。諸賢！若慧者見，設生恚惱，應如是除。
諸賢！或有一人身不凈行，口、意不凈行；若慧者見，設生恚惱，當云何除？諸賢！猶如有人遠涉長路，中道得病，極困委頓，獨無伴侶，後村轉遠，而前村未至。若有人來住一面，見此行人遠涉長路，中道得病，極困*委頓，獨無伴侶，後村轉遠，而前村未至。彼若得侍人，從迥野中，將至村邑，與妙湯藥，餔養美食，好瞻視者，如是此人病必得差，謂彼人於此病人，極有哀愍慈念之心。如是，諸賢！或有一人身不凈行，口、意不凈行；若慧者見，便作是念：此賢身不凈行，口、意不凈行，莫令此賢因身不凈行，口、意不凈行，身壞命終，趣至惡處，生地獄中。若此賢得善知識者，舍身不凈行，修身凈行；舍口、意不凈行，修口、意凈行。如是，此賢因身凈行，口、意凈行，身壞命終，必至善處，乃生天上，謂彼賢為此賢極有哀愍慈念之心。若慧者見，設生恚惱，應如是除。
諸賢！或有一人身凈行，口、意凈行；若慧者見，設生恚惱，當云何除？諸賢！猶村外不遠，有好池水，既清且美，其淵平滿，翠草被岸，華樹四周。若有人來，熱極煩悶，饑渴頓乏，風熱所逼，彼至池已，脫衣置岸，便入池中，恣意快浴，除熱煩悶、饑渴頓乏。如是，諸賢！或有一人身凈行，口、意凈行，常當念彼身之凈行，口、意凈行；若慧者見，設生恚惱，應如是除。諸賢！我向所說五除惱法者，因此故說。
尊者舍梨子所說如是，諸比丘聞已，歡喜奉行！
