於是賢者邠耨文陀尼子聞佛世尊敷闡善權，示現方便，授聲聞決，當成佛道，追省往古所興立行，又瞻如來諸佛境界，得未曾有，歡喜踴躍，無衣食想，支體解懌，不能自勝，於大正法或悲或喜。即從坐起，稽首佛足，尋發心言：甚難及也。世尊！未曾有也。安住！如來至真等正覺所設方謀甚深甚深，非口所宣。此諸世界有若干品，以無數權，隨現慧誼，順化群生，分別了法，為此眾人說其本原，方便度脫。世尊圣慧！悉知我等行跡志性之所歸趣，乃復舉喻說古世事及始發意。時滿愿子稽首佛足，卻住一面，歸命世尊，瞻戴光顏，目未曾眴。
佛言：善哉！誠如所云。如來通見一切本際，推其深淺，因行授與，如示聲聞卑下小乘，淫怒垢除，令得休息，乃導菩薩無極之慧。猶如昔者有一導師，行慈多哀，憐愍貧厄，衣食不充，求乞無獲，窮無資賄，乃為擊鼓，普令國境：誰欲入海，采珍寶者？人民皆會。復循令言：誰不愛身、不嫪父母、不顧妻子者，當共入海，采求珍寶。人民聞令，退還者多。
又諸貧乞欲規采寶，無衣覆體，無資自濟，前卻猶豫，不能自決。導師知之，悉召告曰：設欲入海，相給衣糧，不使空乏。諸貧歡喜，即奉教命，一時上船，望風舉帆，游入大海，不逢大魚，不觸山崖，弊鬼羅剎亦不敢嬈。得至龍宮，便從龍王求如意寶：俗人貧厄，不自諧活，愿見惠施，以救遠近。龍王即與，隨所僥愿，若欲得者，悉令來取。導師還令，行取者少，不取者多。所以者何？心懷恐怯，到龍王所，懼沒不還。
於時，導師告諸賈人：各恣所欲。賈人悉采金銀、琉璃、水精、虎珀、車&#;、馬瑙，各取滿船。導師嚴敕，還閻浮利。眾人從命，歸到本土，家室親里，飲食伎樂、車馬乘從，悉來迎逆，共相娛樂，七日七夜，乃歸家居。各各相問：得何等寶？少智貧乞但得七寶，導師慧侶獲如意珠。師昇高樓，手執寶珠，周向四方四隅上下，斯珠之德，令雨七寶。尋如所言，則雨七寶，普遍其國，無所不滿。其余慧侶，分布諸國，四出周行，亦雨七寶。少智貧士乃更呼嗟：我俱入海，恨不值此。導師告曰：吾勑令卿，卿不往取，今何所望？眾人棄寶，更相合會，共還采寶。詣海龍王，求如意珠，即悉得之，還閻浮利，亦雨七寶。
佛言：發無上正真道意欲度一切，譬如導師行入大海，愍諸貧匱，令入海者，謂為一切講說經道；望風舉帆，入大海者，謂學權智；海三難者，謂空、無想、無愿；海，謂生死；得如意珠，謂獲如來無極法身；眾又隨從取如意珠，謂聞菩薩道而發大意，得無從生；貧劣下人采取七寶各自滿船，謂得七覺意；還歸鄉里，家室迎者，謂十方人來受道教；昇樓執珠，向八方上下，謂得佛道；度脫十方，謂諸慧士等；分至諸國雨七寶者，謂各詣他方成最正覺。眾貧悔還，相命入海，謂諸聲聞聞有一乘，無二道也。爾乃更發無上正真道意，後當成佛，各有名號。於是頌曰：
比丘當聽！解喻說之。如有導師，愍傷國人，多貧匱乏，常苦汲汲。
擊鼓巡令：誰欲入海？眾人集會。更告之曰：不惜身命，不嫪父母，
不顧妻子，當共入海，海中有難，無得變悔。時諸貧乞，亦欲有意，
恐不自致，沈吟不決。導師寬恕，給其衣食，時入大海，各求七寶。
於是導師，詣龍王宮，并告所領，求如意珠。等侶受教，獲如意珠，
還歸鄉里，大小悉迎。於時導師，昇高樓上，向於八方，遍雨珍寶。
朋黨分行，在於異國，亦雨七寶，莫不蒙恩。采七寶者，乃自悔恨，
俱行入海，怨不值是。導師告曰：前相勑令，自不肯取，是若等過，
何所怨責？即還入海，求如意珠，尋則得之。發意菩薩，得正真道，
畏厭生死，便隨聲聞，奉行空事，無想無愿，得度三界，至泥洹門。
見佛世尊，降魔官屬，至於無上，正真之道，開化一切，出萬億音。
十方群生，莫不受教，天龍鬼神，皆來稽首。發菩薩意，至無從生，
或為聲聞，斷三垢毒，睹見十方，無所罣礙。諸羅漢等，乃自咎悔：
俱行學道，何為得斯？坐起行步，懊惱自責。如來然後，現于三乘，
善權方便，隨順誘導，道無有二，況乃三乎？諸聲聞等，爾乃踴躍。
其心㸌如，云除日出，佛皆授決，當至大道，國土處所，各有名號。
佛告諸比丘：寧見聲聞滿愿子乎！於比丘眾為法都講，光揚咨嗟諸佛之德，敷陳正典，精進勸助，聞佛說法，諷受奉宣，散示未聞而無懈廢，闡弘誼趣，解暢盤結，應答四部，不以厭惓，顯諸梵行，悉令歡喜。舍除如來、菩薩大士辯才質疑，未曾有如滿愿子者。於比丘眾所取云何？其滿愿子豈獨為吾作聲聞乘而受法典也？勿造斯觀，曾已歷侍九十億佛，從諸世尊啟受正要，所在眾會常為法講，宣散經誼，分別空慧，志無所著。若說經時，無有猶豫，靡不通達，未常弊礙，普盡心諸佛世尊菩薩神通，畢其形壽令修梵行，於聲聞眾信意想之，以斯善權利益救濟於無央數億百千姟群生之類，開化無量阿僧只人，令發無上正真道意。其所游至，皆為黎庶，顯暢大道，令得佛住，一切所修，常為己身，凈諸佛土，所行如應，開化眾生，於諸正覺普現供侍。今於吾世為尊法講，每受正典，論議難及，賢劫之中興顯千佛，又當供養將來世尊，亦皆為尊法之都講，常為無量無極品類，光益訓誼，勸化一切無限蒸民，令發無上正真道意，具足滿進菩薩道行，卻無數劫當成為佛，號法照曜如來、至真、等正覺、明行成、為善逝、世間解、無上士、道法御、天人師，當於此土而為大圣。
爾時，江河沙等三千大千世界為一佛土，七寶為地，地平如掌，無有山陵、丘墟、谿谷、荊棘、礫石。重閣精舍周匝普滿，而用七寶，猶如諸天宮殿麗妙，遙相瞻見，天上視世間，世間得見天上，天人世人往來交接。其土無有九十六種六十二見憍慢羅網。一切化生，不由女人。凈修梵行，各有威德。以大神足飛行虛空，常志精進，所作備具，智慧普達，紫磨金容三十二表大人之相。是時，人民常有二食：一曰、法食；二曰、樂禪悅豫：是為二食。有無央數億百千姟諸菩薩眾悉得神通，周旋分別墳籍誼理。其聲聞等皆逮圣行，行八脫門，威曜方便，名德奇雅，得度無極，劫名寶明，世界曰善凈，佛壽無量劫。滅度之後，法住甚久，起七寶塔遍是世界，十方諸佛皆共歌嘆斯土功德。
佛說如是，欲重解義，即而頌曰：
諸比丘聽，於此誼旨，如吾所語。諸天世人，行權方便，究竟善學，
若當遵崇，修佛道行。此諸眾生，脆劣懈廢，故當演說，微妙寂靜。
示現聲聞，緣覺之乘，而常住立，菩薩大道，善權方便，若干億千，
以用開化，無數菩薩。斯聲聞眾，故復說言：上尊佛道，甚為難獲。
億數群生，被蒙淳化，已得修學，如是之行。下劣懈廢，恣尚慢墮，
而當漸漬，皆成佛道，身口及心，常遵所行。如是聲聞，力勢薄少，
畏厭一切，終始之患，而復嚴治，凈己佛土。或復示現，己在愛欲，
怒害瞋恚，及闇癡冥。睹諸眾生，迷惑邪見，壞裂蠲除，疑網弊結。
吾聲聞眾，行亦如是，應時隨宜，化此萌類，以權方便，發起一切。
悉為眾人，順而廣說，告諸比丘：我聲聞備，所行具足，於億千佛，
以欲救護，斯佛正法，覺了禪思，而求於度，所在自處，為尊弟子。
博聞多智，講法勇猛，當悅眾生，心不厭倦，而興佛事，建立于道。
獲大神通，安住普達，具足導利，則是燈明，察知眾生，常見根原。
為說經典，使至清凈，誘導群萌，億百千姟，分別宣示，尊上正法。
處此大乘，無上正真，自見國土，英妙清凈。將來之世，億百千佛，
應時供侍，奉敬如是，當將護，於尊正法，又復嚴凈，己之佛土，
講說經典，億百千姟，善權方便，常遵勇猛。當復開化，無數眾生，
悉在道慧，無有諸漏。彼每事敬，諸大圣雄，常當執持，此佛尊法。
當得佛道，自在導師，名法光曜，照聞十方。其佛國土，最尊快樂，
七寶之地，普悉清凈，時劫當名，為寶之明，世界號曰，善凈嚴飾。
無數億千，諸菩薩眾，如是等類，得大神通。時佛世界，眾所嗟嘆，
神通恢大，善妙清凈。又諸聲聞，億千之數，皆為大圣，賢猛之眾，
神足極上，行八脫門，分別解散，靡不開達。其佛國土，一切眾生，
皆行清凈，常修梵行，具足辯慧，眾德無乏，庶人賢興，盛殷甚多。
諸賢人等，人民繁熾，但樂經典，余無所慕。其土亦無，女人之眾，
無有惡趣，勤苦之患。紫磨金色，自然在身，三十二相，而自莊嚴。
而佛國土，無衣食想，在所欲得，當說於斯。
爾時，千二百由己行者各心念言：怪未曾有，莫不喜踴。世尊加哀，余皆得決，必愍余等，使蒙其例。於是世尊知諸聲聞心之所念，告賢者大迦葉：今應真眾千二百人，現在目下除阿難、羅云，又是聲聞知本際等，當供養六十二億佛。過斯數已，五百弟子皆當作佛，號普光如來、至真、等正覺、明行成、為善逝、世間解、無上士、道法御、天人師、為佛、眾佑。優為迦葉、像迦葉、江迦葉、海迦葉、黑曜、優陀、阿難律、離越、劫賓㝹、薄拘盧、淳㝹善等五百羅漢，皆當逮成無上正真道，為最正覺，悉同一號。於是世尊而嘆頌曰：
佛尊弟子，姓曰本際，當成如來，世之導師，將來之世，無央數劫，
當化眾庶，無數億千，得為最勝，號曰普光。彼佛國土，名曰清凈。
當來之世，無央數劫，常見諸佛，不可計量。光音神足，大力明父，
音聲暢聞，十方世界，億千眾生，周匝圍繞，唯但講說，尊上佛道。
諸菩薩等，常修正行，所乘端嚴，尊妙宮殿，所游行處，無所想念。
得聽受法，於兩足尊，常往周旋，他方佛國。諸佛大圣，如是比像，
已復供養，廣普至尊，心中欣然，多所悅可。其諸國土，皆一等類，
眾大圣雄，無有異名。人中之上，悉號普光，如是儔類，精進力行。
安住之壽，極長難限，劫數具足，六萬二千。滅度之後，正法當住，
圣所遺典，存劫三倍。又以像法，當復住立，過於正法，轉復三倍。
假使正法，滅盡之後，男女眾多，遭大苦患。是諸最勝，大圣倫等，
名號普光，大士之上，具足當為，五百導師，各各悉等，皆成佛道。
其名普聞，十方佛土，神足大力，及其境界，正法功德，正類如是。
悉當遵修，宣此雅典，一切所得，皆當若茲，現於天上，及在世間。
如我往古，施于清凈，廣普光明，人中之上，所建立行，悉耐從已。
各已受決，多所愍哀，無央數事，成一平等，如佛今者，於世正真。
尊故興發，為迦葉說，卿當念持，五百佛名，諸聲聞眾，及余一切。
是故弟子，猶得自在。
爾時，五百無著目見耳聞如來授決，歡喜踴躍，往詣佛所，自投于地，稽首作禮，悔過自責：鄙之徒等，每憶前者，自謂已得泥洹滅度，無有巧便，不能識練了別正歸，棄背明哲，志疲厭想。今乃得逮如來之慧，當成正覺。唯然，世尊！譬如士夫入慈室藏，以明月珠置于結中，醉酒臥寐不自惟省，寤忘明珠，不知所在。起之他國，無有資用，饑乏求食，計窮無獲，思設方計，周旋往反，乃得供膳，心懷悅豫。
於時，乃念前寢室藏，明珠系結，將無墮彼，馳還求索。尋即往見慈室長者。慈室長者而謂之曰：卿何以故而自勞煩行求飯食，思想不息？子欲知乎！爾時，吾身嚴整衣服，游行采毅，敬利所誼，行至於此，見明月珠系于子結，今珠在體，豈不省耶？以何因緣，來至吾計，設何方便而盡力行？子今求財寶所以難致者，以不自察可否之事。且便疾去，以明珠寶持詣大龍而貿易之。由得諸寶，所有之藏恣意所施。
昔者世尊本始造行為菩薩時，發諸通惠，我等不解亦不覺了，於今悉住羅漢之地而謂滅度，處嶮難業，常如虛乏。今日如此，乃能志愿，於諸通慧，當以斯法開化余人，以如來慧分別道意。比丘爾等，勿以此誼謂泥洹也。卿諸賢者，又當親殖眾德之本，昔者如來以權方便開導若等，今亦如是重說經法，若之徒類自取滅度。今者世尊授以無上正真道決。於是五百聲聞知本際等，而嘆頌曰：
我等聞斯，乃知前失。已得受決，是上佛道，稽首世尊，無量明日。
唯愍講斯，所演光燿，猶如愚冥，不能分別，所以一一，而獲滅度。
今日歡然，安住所化，志愿廣普，諸通慧事。如有一子，行來求索，
即時游入，于慈室堂，於彼睹見，多財富者。於時富士，廣設飲食，
其人一寐，而不飲食。明月珠寶，而系在結，因此臥寐。從寐而起，
坐慈藏室，而歡喜悅。彼愚騃子，而越利誼。尋時起去，遠行入城，
求服飲食，甚不能獲，行索供膳，財自系活，從人得食，謂獲無為。
明珠約結，而自念言：今此珍寶，為在不乎？續在佩身，求不知處，
故復睹見，慈室長者。所可施與，丈夫之事，即為示說，善哉快言！
暢現妙寶，教化令度。其人適見，第一安隱，蒙寶之恩，獲致於斯。
有無極財，藏滿豐盈，又以五欲，而自娛樂。如是世尊，說譬若茲。
吾等前世，俱發志愿，非是如來，之所興為，於往古時，長夜精進。
世尊我等，下劣心弊，不能覺了，如來教化，心無志愿，不肯進前，
而以泥洹，歡喜自慶，如佛圣教，所覺開度，如是計之，無得滅度。
人中之上，愍發慧誼，乃為滅度，第一無為。此結明珠，離垢上珍。
今日我等，所聞無限，因從化導，普顯怡懌，各各逮得，別授殊決。
於是賢者阿難自念言：我寧可蒙受決例乎？心念此已，發愿乙密。即從坐起，稽首佛足。賢者羅云復前自投世尊足下，俱共白言：唯為我等演甘露味，大圣是父，靡不明徹，無歸得歸，無救得救，無護得護，於諸天人、阿須倫，興立莊嚴，若干種變。阿難、羅云則是佛子，亦是侍者，持圣法藏，惟愿世尊孚令我等所愿具足，授無上正真！又余聲聞合二千人，與塵勞俱，皆從坐起，偏袒右肩，一心叉手，瞻戴尊顏，我等逮見。
佛告阿難：汝於來世當得作佛，號海持覺娛樂神通如來、至真、等正覺、明行成、為善逝、世間解、無上士、道法御、天人師、為佛、眾佑。先當供養六十二億佛，恭順奉侍，執持正法，將護經典，然後究竟成最正覺。於是開化二十百千江河沙等天人，使發無上正真道意。其佛國土清凈無瑕，地紺琉璃，豎諸幢幡，自然莊嚴世界平正，無沙礫石，山陵谿谷，地皆柔軟，如天綩綖。劫名柔和，無有雷震。時佛壽命不可計數億百千姟，無可為喻，難得崖底。諸弟子眾受道教者，不可計會億百千姟，無能限量。阿難成佛為大圣時，所以名曰海持覺娛樂神通，其土人民多神變周旋，如來滅度後法住過倍，像法存立復倍正法。十方無量江河沙等億百千佛，悉當嘆頌彼佛功德。於時世尊而贊嘆頌曰：
今佛頒宣，諸比丘眾，仁者阿難，摠持吾法，於當來世，成為最勝。
供養諸佛，六十二億，名曰海持，覺乘神通，於此博聞，彼成大道。
其土清凈，顯現微妙，自然跱立，無數幢幡，諸菩薩眾，如江河沙。
皆是如來，之所建發，悉如最勝，無極神足，其德名聞，流遍十方。
欲計壽命，無量難限，教化世間，多所愍傷。假使其佛，滅度之後，
正法當住，過倍其數，像法存立，轉復過倍，最勝宣發，教化若茲。
又此眾生，如江河沙，興報應心，立以佛道。
爾時，新發意八萬菩薩各自念言：怪未曾聞，古來未有。吾等焉用菩薩誼，為諸聲聞類頑嚚之儔，乃復授決當獲大道，何因若茲？
世尊即知其心所念，便告之曰：諸族姓子及比丘聽：佛法平等。族姓子，這發無上正真道意，前於超空如來至真等正覺所，而現在博聽眾經，常修精進，來至吾所，欲建殷懃，由是緣故，速得無上正真道，成最正覺。仁賢阿難為佛世尊奉持法藏，修菩薩行，出家之緣，意履雅愿，以諸族姓子用相托付。
爾時，阿難自親從佛聞已無量空無之誼，當得成佛，授國土決，聞本行愿，歡喜悅豫，尋即憶念無央數億百千之姟諸正覺典，又觀本行所履之跡前後劫數，即嘆頌曰：
我本聞有，無量諸佛，悉念為余，說經典時，諸有滅度，最勝大圣。
余皆憶識，如所聞說，得立佛道，心不懷疑，如是比者，善權方便。
而為安住，立侍者地，以大道故，奉持正法。
於是世尊告賢者羅云：羅云思之！汝當來世當得作佛，號度七寶蓮華如來、至真、等正覺、明行成、為善逝、世間解、無上士、道法御、天人師、為佛、眾佑，則當供事如十世界塵數如來，當為諸佛現作尊子，亦復如今為吾息也。其度七寶蓮華如來國土壽命、教化眾生、所有莊嚴，亦如海持覺娛樂神通世界清凈，羅云當為其佛尊子。過是已後，當得無上正真道，成最正覺。時佛頌曰：
羅云是我，尊上長子，幼少精童，柔和殊妙。斯佛之子，當得大道。
常以法施，多所悅喜，無數億佛，所見哀念，欲得算計，無能限量。
普為最勝，諸佛之子，當成大道，眾比丘像。又此羅云，所行溫雅，
興立殊愿，奉吾正戒，咨嗟宣揚，世雄導師，言我今是，如來之子。
諸德無量，億姟之數，設有思念，莫能限量。其羅云者，佛之長子，
今所通履，住佛道故。
爾時，阿難、羅云俱白佛言：今我等見二千聲聞學弟子戒，心懷忻然，瞻戴尊顏，道法正典不可思議，愿及是時。
佛告阿難、羅云：寧見二千聲聞學弟子法戒者乎？
阿難白佛言：唯然，見之。
佛告阿難：斯黨同行等學大乘，當供養五百世界塵數如來執持正典，然於後世一時同集，布於十方各各異土，逮成無上正真道，為最正覺，號寶英如來、至真、等正覺、明行成、為善逝、世間解、無上士、道法御、天人師、為佛、眾佑。其壽一劫，覺慧平等，諸聲聞同，多少無差，諸菩薩眾亦復如是。滅度之後，正法住立，數亦無異。時佛頌曰：
此諸聲聞，二千朋黨，今悉住立，於世尊前。斯等圣智，佛皆授決，
將來之世，便當成佛。而顯示現，無量譬喻，睹見諸佛，悉當供養，
便當逮獲，無上尊道。住於道行，猶得自在，其名行異，游處十方。
悉當忍辱，須臾不變，當復獨處，坐叢樹下，當得佛道，成就慧誼。
皆當成覺，號同一等，名曰寶英，流聞世界。其佛國土，平等殊特，
諸聲聞眾，等亦如是。神足光明，皆遍世間，周流一切，十方國土。
分別經法，有所依猗，正法存立，等無有異。
於是諸學聞佛授決，歡喜踴躍，不能自勝，以頌贊佛：
聞佛授我決，世光見飽滿，
如甘露見灌，已獲無極安。