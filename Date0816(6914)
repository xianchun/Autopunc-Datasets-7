疏：此所起慢，或欲界等者。
此得定人要伏欲界俱生煩惱，分別不伏，故容得起欲分別惑。有云：此所起執分別煩惱，而是色界，以得上定，欲分別惑雖未伏斷，以無影輩，故不得起。
議曰：雖有此斷，未可為依，無明教故。
問：起欲分別，為何性耶？
答：有二釋：一云、此得定人雖不能伏欲分別惑，由定慚等力所制伏，不起不善；二云、既不能伏，容起不善。
議曰：若準前解，所起慢等，非是欲界。唯識論云：若欲界系分別起者，唯不善攝，發惡行故。若依後釋，起欲慢等，理即無違。
疏：凡夫有學聞此假解等者。
問：若聞他說所變假相以為涅盤而執求者，何要得定？豈不得定，不聞他說，不執求耶？
答：論據曾習勝人說也。
疏：如二乘所起四倒者。
舉此證彼二乘假解，在出定後，非解脫道，作斯解也。所言四倒者，謂我生盡等。
疏：又有釋等者。
問：疏主結斷，取於初解，然觀論旨，後釋為優。故論云：以有三昧，實無涅盤，生涅盤想。若不執於自所得定以為涅盤，論言有定生涅盤想，豈非虛設？
答：談彼二乘，有世間定，生涅盤想，凡夫求之，斯有何過？
問：論文既通斯之二理，疏何斷令依於前解？
答：佛陳七喻，大意有二：一、敘昔事；二者、談今。若言敘昔，無文說彼下根之類，在凡位曰，執自得定，以為圣果，是增上慢。若言對今，增上慢眾，中拂席而去，枝葉無遺，對何說耶？以此推究，故初釋善。
疏：說化滅化者。
說彼二乘涅盤為化滅，彼凡夫自執化城。
疏：是喻法者。
法者，涅盤。今以化城喻涅盤法，或喻即法，法名通故。
疏：釋迦修行至猶稱王子者。
此難意云：設大通世初始發心，迨於今時，已逾三劫。況大通時早為王子，王子行位非是初心，云何許時，今方得佛？猶為尚也，義意可知。
疏：意趣有四者。
莊嚴、攝論皆廣辨之。今疏所引，與論名字雖少有殊，大意不別。今依攝論等，粗宣其義，冀諸後學披疏易悟，略開三義：一、立意；二、出體；三、正釋。
初、立意者，以斯四種決了如來秘密言教，令生開悟。故對法云：由此意趣，故方廣中一切如來所有秘密應隨決了。
二、體性者，皆以如來後智為體，由緣一切差別義理，為利眾生，安立教故。故無性云：遠觀於他，欲作攝受，名為意趣。意云：謂能化者，遠方便中，先視於彼所化人之宜，以何法而攝受之，名為意趣。
三、正釋者，先總後別，思量名意。趣謂理趣，思量理趣，故名意趣。有財釋也。趣謂其境，意是相應，智用斯二，以得名故。別名四者：一、平等意趣，此彼佛身，身功德等，悉皆相似。言過去佛即是我身，非實彼佛即定是此，故楞伽經：大慧菩薩白佛言：何故世尊言我是過去一切諸佛？佛言：以四等故：一、字平等，過去及我同名佛故；二、語平等，謂三世佛皆有六十四種美妙梵音言語說法，我亦同彼；三、身平等，我及諸佛法身、色身相好莊嚴，無異無別；四、法平等，我及諸佛皆得三十七菩提分、十力、無畏諸功德故。依此四種，唱言：我是拘留孫等。又無性釋云：謂一切佛由資糧等，互相似故，作如是言：彼即是我。然非昔時毗鉢尸佛即今釋迦。
問：本以意趣決諸秘密，如言彼佛即是我身，有何秘密，復如何決？
答：勝觀釋迦，本非一體，經言彼佛即是我身，道理有乖，故云秘密。談佛意趣，據平等理，言彼是我，以會相違。余三準此。
二、別時意趣者，言雖說此，意在他時。言說與意，時分有異，名為別時。故無]，]音酉者。
]者，酉字也，疏主恐有不識，故以今時酉字音之。然寫疏者皆錯為卯字，卯字與古酉字稍相似故。
疏：高名之記等者。
滿慈一人，授佛名號，時節等別，名為一異。陳如、五百，佛號等同，故名為同。陳如、五百得記前後有差別故，名為二異。
疏：非高名等者。
二千得記，得名號同，名為一同。慶喜、羅睺得佛各，二也。繚者，按說文云：繚繞，潦纏也。謂相纏繞也。
疏：視也，內胝也者。
按蒼頡篇：內視曰睞。疏寫多誤也。又相傳云：內胝者，俗云眼仰胝。